Iz „Svjetova mašte“. Etnografski muzej predstavlja nam materijalnu kulturu zemalja dvaju kontinenata. U nizu izložbi izvaneuropskih zemalja, Etnografski muzej priključio je još jednu. Pod naslovom Daleki svjetovi naših putnika i pomoraca, posljednja izložba, otvorena prije nekoliko dana, obuhvaća golema prostranstva dvaju kontinenata, uključujući Indiju, Jugoistočnu Aziju, Oceaniju i Australiju s Tasmanijom. To su ona područja koja su još donedavno bila nedohvatna, a i danas zapravo predstavljaju „svjetove mašte“ o kojima je malo ljudi steklo neposredne vizualne predodžbe. Ipak su u te zemlje čudnih hramova i neobičnih običaja dolazili naši pomorci, a i ljudi drugih, specifičnih profesija koji su iz tih dalekih krajeva donosili u domovinu, osim uspomena, i materijalne dokaze o viđenom. Rijetko kada su donosili predmete skupocjenih materijala, najčešće su to bili obični predmeti uključeni u svakidašnju upotrebu naroda tih zemalja. Tako je do nas stigao nakit od najjednostavnijih sjemenki, školjki, zatim odjeća, oružje, predmeti ritualnog, religijskog sadržaja, itd. Eto, upravo tim rijetkim putnicima valja zahvaliti što se u našem Etnografskom muzeju našla prilična zbirka materijala nastala uglavnom od njihovih poklona. Prvi takvi pokloni stigli su već sedamdesetih godina prošlog stoljeća, u vrijeme dok Etnografski muzej nije još bio posebna muzejska ustanova i dok je predstavljao samo odio Narodnog muzeja. Od tih darova je sada sastavljena ova izložba koju ćemo moći razgledati još puna dva mjeseca. Tu možemo vidjeti prve i izuzetno vrijedne poklone kao npr. onaj Clementine de la Ronciere, čak iz 1868. godine, ali tu su i darovi Zlatka Balokovića, pa Milke Trnine, Franje Kuhača i mnogih drugih. U Muzeju se posebno izdvajaju dvije grupe predmeta- jedna iz Melanezije koju je sakupio, a zatim poklonio Muzeju pomorski kapetan Mijat Kovačić 1897. godine i predmeti iz Bengala koji su u Etnografski muzej stigli 1931. godine zahvaljujući Isusovcima, Vizjaku i Markoviću. Sanja Lazarević, viši kustos Etnografskom muzeja, uspjela je od materijala koji joj je stajao na raspolaganju stvoriti nekoliko izuzetno uspjelih zaokruženih cjelina, u kojima su znalački izdvojeni detalji koji sadržavaju u sebi bitne odlike pojedinih krajeva. Naravno, izabrana su i umjetnički najvrjednija dostignuća. Međutim u katalogu, koji vrlo dokumentirano i opširno prati svaki izloženi predmet, S. Lazarević ističe da je svjesna činjenice da bi svako nastojanje da se dade prikaz materijalne kulture tih područja, makar i najsumarniji, ostao neostvariv pokušaj, jer se radi o golemoj i prostornoj i sadržajnoj zapremini. Nema smisla i opisivati te zadržavati se na pojedinačnim eksponatima. Valja istaći samo da su oni sami po sebi izvanredni dokazi kulture, običaja, načina života tih zemalja. Također je značajno uočiti paralelno postojanje na istim područjima s jedne strane napredne civilizacije i visoko strukturirane kulture, a s druge strane veoma niski stupanj života koji se u toku vjekova nije pomakao dalje od paleolitika. Nećemo pogriješiti ako kažemo da je u cjelini ovo jedna od onih izložbi na kojima dugo ostajemo, zadržavajući se pred svakim eksponatom, a izlazimo s namjerom da se vratimo i izložbu pogledamo još jedanput. Cvetkova. 
Daleki svjetovi naših putnika i pomoraca. Izložba u Etnografskom muzeju u Zagrebu. U nastojanju da svoje eksponate što više približi javnosti, Etnografski muzej se u okviru svoje izložbene djelatnosti posljednjih mjeseci odlučio na nekoliko manifestacija koje bi se mogle nazvati atraktivnim, ali bez pejorativnog prizvuka, te inače u naučnim krugovima odiozne riječi, već s namjerom da na popularan i privlačan način približi posjetiocima i naučna dostignuća. Nakon izložbe predmeta otkupljenih ove godine u Lici, Dalmaciji i Slavoniji, zatim posebne postave u povodu Smotre folklora, ovaj put organizirana je izložba poklona naših zemljaka – putnika po dalekim krajevima Indije, Jugoistočne Azije, Oceanije, Australije i Tasmanije, koje su životne staze i različite okolnosti dovele u te krajeve koji su često bili predmet raspjevane mašte romantičara prošlog stoljeća. Konzularni činovnici, trgovački predstavnici, umjetnici, misionari, a najviše naši poznati pomorci nastojali su da njihov boravak u tim regijama ne ostane bez koristi za njihov rodni kraj, na koji su mislili za vrijeme boravka u tuđini. Takvih donatora bilo je zaista znatan broj, od kapetana Mijata Kovačića, koji je još 1897. poklonio 42 etnografska eksponata iz Melanezije, pa nadzornika željeznice u Bangkoku Ante Katarinića, austrijskog konzula u Šangaju, našeg zemljaka Stjepana Tišljera i admirala Langusa, do misionara i etnologa u Bengalu Markovića i Vizjaka, zagrebačkog inženjera Henrija Gugenberga, muzičara Franje Kuhača, Milke Trnine i Zlatka Balokovića, te konačno književnika – moreplovca Jože Horvata. Izloženi eksponati ne predstavljaju skupocjen materijal. To su svakodnevni upotrebni predmeti – egzotična odjeća, nakit od najjednostavnijih sjemenki, školjki i puževa, odjevni tekstil, metalne i drvne ritualne skulpture, ali oni predstavljaju dragocjen etnografski materijal smišljeno postavljen da bi se dobila zaokružena slika materijalnog i duhovnog života, te historije razvitka kultura tih dalekih zemalja. To također ne znači da u postavljenoj zbirci nema za svjetsku nauku izvanredno zanimljivih predmeta, pa i onih koje eminentni etnolozi nisu pronašli prigodom svojih istraživanja. Tako je nedavno, na primjer, čuveni norveški istraživač Tor Hajerdal poslao svoje asistente da prouče jednu drvenu skulpturu – urnu za lubanju sa Salamonskog otočja, da bi potkrijepio svoju tezu o naseljenju ovog područja iz Južne Amerike, a ne Jugoistočne Azije, kako e donedavno smatralo. Tu je i vrlo rijetka drvena skulptura pretka Maoi Kavakava s Uskršnjeg otoka. Postava je popraćena bogatim katalogom naučnog suradnika muzeju Sanje Lazarević u kome je uz deskripciju predmeta iznesen i kratak prikaz razvitka materijalne kulture pojedinih regija. Tomljanović.
Zanimljiva izložba u Zagrebu. Darovi putnika i pomoraca. Danas se u Etnografskom muzeju otvara izložba „Daleki svjetovi naših putnika i pomoraca“. Izložba je sastavljena od materijala fundusa muzeja, koji sačinjavaju darovi naših putnika i pomoraca. Cilj je muzeju da nam predstavi ovaj put umjetnost Indije, Jugoistočne Azije i Oceanije. Vidjet ćemo skulpturu, tekstil, odjeću, predmete od metala, nakit, oružje i oruđe – ukupno 210 eksponata. Kako nas je informirala Sanja Lazarević, viši kustos Etnografskog muzeja, većina materijala s ove izložbe dospjela je u muzejsku zbirku još u prošlom stoljeću, ali i danas naši ljudi nakon povratka s dalekih putovanja ne puštaju da interesantne predmete poklone muzeju. Najnoviji dar, koji ćemo također vidjeti na izložbi, dala je posada čuvene „Bese“ na čelu s Jožom Horvatom. Izložbom se još želi pokazati više i niže strukturirane kulture, osobito u Aziji. Kako bi posjetioci dobili točnu predodžbu o mjestu gdje je pojedini predmet nastao – na izložbi se nalaze geografske karte i fotografije. Izložba ovakvog karaktera peta je po redu u Etnografskom muzeju.  
