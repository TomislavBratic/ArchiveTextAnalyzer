Izložba plastike iz Afrike i Oceanije. Pred pola stoljeća u jednoj umjetničkoj galeriji u New Yorku priređena je, prvi put, izložba afričke plastike. Možda tek tada te „primitivne“ skulpture nisu tretirane samo po svojoj egzotičnoj privlačnoj zanimljivosti, već po svojim stvarnim plastičnim vrijednostima. Veliki interes, koji su tada umjetnički krugovi pokazali za afričku plastiku, potaknuo je povjesničare umjetnosti, sociologe, etnologe i druge stručnjake da se ozbiljno pozabave jednim problemom, koji je uglavnom bio zastrt velom misterija. Od tih prvih otkrića dijeli nas izvjesno odstojanje, ispunjeno bogatom literaturom raznih rasprava i studija, poetske i naučne prirode, u kojima se tim umjetničkim ostvarenjima prilazilo s raznih aspekata, bilo emotivno ili strogo naučno, čas negirajući taj fenomen, a čas opet pridavajući mu kreativnu vrijednost. Problem afričke umjetnosti nije ostao zatvoren u svom teritorijalnom krugu, već je probudio interes i za umjetnost ostalih dalekih kontinenata, a osobito za umjetnost Oceanije i Amerike. Muzeji i privatne zbirke, osobito zapadne Europe, posjedovali su već i ranije. 
Otoci Oceanije (Nova Gvineja, Solomunski otoci) također su zastupani karakterističnim plastikama, među kojima se osobito ističu likovi s Uskrsnog otoka. Lik pretka iz toromiro drveta nazvan je Moai kava kava predstavlja veliku vrijednost, a poklonila ga je tadašnjem Narodnom muzeju Klementina de la Ronciere, supruga tamošnjeg francuskog guvernera, rođena Tomeković iz Zagreba. To je bio poklon otočnog poglavice njenom suprugu. Iz zbirke Lubienski – Durieux izložene su karakteristično koncipirane plastike iz područja Rijeke Sepik (Nova Gvineja) i Uskrsnog otoka. Muzej za umjetnost i obrt izložio je fino oblikovanu žensku figuru iz plemena Baule (zapadna obala Afrike). Na ovoj izložbi eksponirana je samo drvena plastika, koja u glavnome sačinjava jezgru afričke umjetnosti. Samo u pojedinim krajevima (Benin, Ife) razvila se do visokog stupnja tehnike lijevanja bronce. Uz figure fetiša, predaka i maski izloženi su upotrebni predmeti i oružje. Plastičnoj vrijednosti stolca dano je podjednako značenje kao i kreaciji ljudske ili životinjske figure. Time se htjelo ukazati na niveliranje granice između „čiste“ i „primijenjene“ umjetnosti. Atrium Muzeja, kroz koji se ulazi u dvoranu za povremene izložbe, adaptiran je u izložbeno predvorje. Ostvaren je poseban prostor u prostoru, koji u finom ritmu, naglašenom uvećanim reprodukcijama afričke skulpture iz raznih velikih muzeja, s pojedinim akcentom u boji i prozračenom plohom od trske dočarava ugođaj Afrike. U nevelikoj dvorani, vitkim modernim konstrukcijama uspjelo je izložiti preko pedeset predmeta, a da se pri tome ne osjeti skučenost prostora. Svaki je eksponat našao svoj odgovarajući smještaj i svoj potrebni prostor. Veliki prozori zastrti su zastorom od trske, a pojedine plohe u boji diskretno oživljavaju ambijent i podcrtavaju oblike plastike. Uz ovu rijetko zanimljivu izložbu izdan je katalog na dobrom papiru s vrlo uspjelim reprodukcijama. Katalog osim predgovora ( Zdenka Munk ) i uvoda ( Anka Simić Bulat ) ima i tekstove, koji objašnjavaju, kulturno- historijski i etnološki, predjele Afrike i Oceanije, u kojima su nastali predmeti (dr. Aleksandar Lopašić). Na kraju kataloga nalazi se bibliografija. Izložbu su tematski obradili prof. Zdenka Munk, direktor muzeja i dr. Anka Simić- Bulat, kustos, uz suradnju etnologa dr. Aleksandra Lopašića. Izložbu je postavio Mladen Pejaković. Fotografije su rad Zvonimira Mikasa. Surađivalo je tehničko osoblje Muzeja. Marijan Gionecchetti, Mirko Gajski, Josip Karić Stjepan Jandrlić. U toku trajanja izložbe priređeno je večer afričke poezije i muzike u atriumu Muzeja. Anka Simić Bulat.
Detalji izložbe Plastika iz Afrike i Oceanije u Muzeju za umjetnost i obrt u Zagrebu. Bogate kolekcije „egzotičnih“ predmeta. Veliki muzeji posjeduju raritete, skulpture, koje su kolonizatori i misionari još u 17. stoljeću donosili u Europu. Te su dragocjene rijetkosti uščuvane jedino zato što su udaljene iz Afrike promijenile podneblje. Afrika je zemlja nepreglednih šuma i u drvu je dala najobilniji prikaz svog likovnog govora. Termiti i atmosferske prilike ugrožavaju i uništavaju drvo. Ne postoji predmet u tom materijalu, koji bi odolio u Africi dulje od sto do sto pedeset godina. Poznavajući vrijednost i autentičnost materijala, uprava Muzeja za umjetnost i obrt uz suglasnost Etnografskog muzeja željela je, priređujući ovu izložbu- prvu takve vrste u Jugoslaviji – prikazati na jednom mjestu ta vrijedna umjetnička djela, koja su ujedno i neposredni odraz života plemena i naroda dalekih kontinenata. Htjelo se ukazati i na skučene prostorne prilike naših muzeja u Zagrebu, u kojima vanredno zanimljive zbirke – kao što je ova zbirka plastike – ne mogu doći do potrebnog izraza. Zbirka Etnografskog muzeja predstavlja vrijednost europskih razmjera – no treba naglasiti, da ona ima za nas posebno značenje, jer je te predmete, koji su većinom iz Belgijskog Konga, sam prikupio Dragutin Lerman, rodom iz Požege. Lerman je od svoje 19. boravio u centralnoj Africi kao član poznatih Stanleyjevih istraživačkih ekspedicija. Lerman je svojim radom stekao povjerenje Stanleyja u tolikoj mjeri, da je bio imenovan predstojnikom provincije Kwango. Kada je Lerman u više navrata svraćao u domovinu, poklanjao je tadašnjem Narodnom muzeju te dragocjene predmete, rezultate vlastitih sabiranja. Po tim datumima znamo, u koje je vrijeme pojedini predmet postao inventar muzeja. Osamdesetih i devedesetih godina prošlog stoljeća, kad su ti predmeti darivani, ti afrički predjeli još nisu bili dotaknuti komercijalizacijom. 
Zato nije čudo da su ljudi još u svojem najnižem stupnju razvoja došli do raznovrsnih načina ukrašavanja i kićenja. Služili su se onim što im je priroda oko njih pružala. U prvom redu radi se o plodovima, raznim šarenim kamenjem, školjaka, metala i slonove kosti. A ponegdje, kao kod Papuanaca u Oceaniji, i od vilica i kostiju predaka. Ovaj, za nas neukusni nakit, često iznosi puno kilograma u težini. Mnoga primitivna plemena Afrike i Australije još uvijek su bogato okićena ovakvim nakitom. Kosa se, isto tako, često ukrašava raznim ukrasnim predmetima, poput cvijeća, ptičjeg perja, koštanih češljeva i školjaka. Polinežani se odlikuju svojim vrlo obilatim i umjetničkim kićenjem kose. Kod primitivnih naroda žarkih predjela, koji idu gotovo nagi, uobičajeno je šaranje tijela raznim bojama. Ono je vrlo rasprostranjeno i vrši se iz više razloga. Prvi razlog je što na taj način žele uljepšati svoju vanjštinu, a drugo što boje štite tijelo od ugriza insekata i štetnog djelovanja atmosferskih promjena. Bojanje tijela se prakticira i u cilju zastrašivanja neprijatelja. Pojedina plemena imaju posebne ratničke boje kojima se premazuju u vrijeme izbijanja plemenskih sukoba, a i kao znak pripadnosti pojedinom plemenu. Bojama se naročito šaraju lice, grudi i ruke, a šare predstavljaju različite zvijezde, životinje, oružje ili su u obliku krugova i pruga. Jedan od uobičajenih načina bojanja kod primitivnih naroda i jedan od najrašireniji je tetoviranje, odnosno, izvlačenje šara u samoj koži. Ovo se vrši pomoću igle, trna, ili naročitog koštanog češlja kojim probadaju kožu. I danas se sreću ljudi s tetoviranim šarama po tijelu. Obično su to pomorci iz svih dijelova svijeta. Jedna vrsta nakita koja se zadržala i kod civiliziranijih naroda su naušnice. Kod primitivnih plemena, one su raznog oblika, a mogu biti teške i po pola kilograma. Na isti način se kod mnogih primitivnih plemena buše i nozdrve, gornja i donja usna, a u otvor se umeće prstenje, životinjski zubi, svježe cvijeće ili kakav drugi predmet. Kod mnogih azijskog i afričkih polu obrazovanih naroda, kao znak osobite otmjenosti se smatraju dugački nokti, a kod Polinežana i u Južnoj Africi se takvim znakom smatra i gojaznost. Poglavica. U nekim azijskim zemljama se gojaznost smatra odlikom ženske ljepote. Mnogi nabrajani načini uljepšavanja su se održali i kod civiliziranih naroda do danas. Istina, ne sijeku se nozdrve i usne, niti se kao ukras nose životinjski zubi, ali nije li nošenje bisernih ogrlica, mazanje usana, nošenje prstenja itd. samo djelomično izmijenjen i usavršen način da se čovjek pričini ljepšim i time zadovolji prastari nagon. Ristić. 
Suradnja muzeja. U povodu izložbe i članka Plastika iz Afrike i Oceanije. Od direktora Muzeja za umjetnost i obrt u Zagrebu, Zdenke Munk, primili smo pismo u kojem se ona osvrće na neka pitanja dodirnuta u članku našeg suradnika Josipa Depola povodom izložbe Plastika iz Afrike i Oceanije. Kako se vidi iz pisma spor je izazvala konstatacija našeg suradnika da se u zagrebačkom Etnografskom muzeju već odavna nalazila crnačka skulptura, koju je tom muzeju poklonio naš istraživač Lerman, a ipak je trebalo toliko godina, da Muzej za umjetnost i obrt izvuče iz muzejske prašine, sortira i decentno prezentira ovu afričku plastiku, koja se već preko pola stoljeća nalazi u našoj sredini. Očito, nešto nije bilo u redu s našim muzejima, koji su ostali mrtve ustanove, hermetski zatvorene za ukus i žive probleme jednog vremena. Budući da bi se ova posljednja kratka konstatacija doista mogla pogrešno shvatiti na račun današnje poslijeratne aktivnosti Etnografskog muzeja, što nije bila namjera autora članka, objavljujemo pismo Zdenke Munk u cijelosti, utoliko prije, što se u njemu šire ukazuje na neke probleme muzejskog rada, kao i na postojeću praksu suradnje između dva navedena muzeja. Dana 16. lipnja odštampan je u Vašem listu članak Josipa Depola Plastika iz Afrike i Oceanije u kojem su iznesene neke misli s kojima se, kao direktor Muzeja koji je tim člankom ponešto tangiran ne bih mogla u potpunosti da složim. Osim toga, a s obzirom na odnose suradnje između Etnografskog muzeja u Zagrebu i našeg Muzeja, smatram potrebnim da reagiram na izvjesne misli u navedenom članku. Srdačno hvala upravi Muzeja za umjetnost i obrt, prof. Marijani Gušić, direktoru Etnografskog muzeja u Zagrebu za susretljivo ustupanje većine eksponata za izložbu plastike iz Afrike i Oceanije, nije bila samo kurtoazna izjava u predgovoru kataloga te izložbe. Muzej za umjetnost i obrt zaista, i ponovno ovom prilikom, zahvaljuje upravi Etnografskog muzeja koji je posve nesebično izlučila iz svojih stalnih zbirki dio svog dragocjenog i dobro čuvanog materijala i prepustila ga na privremeno izlaganje za navedenu izložbu. Posve bi deplasirano, prema tome, bilo pristajanje ovog muzeja uz mišljenje izraženo u članku Josipa Depola Plastika iz Afrike i Oceanije. To mišljenje o našim muzejima, koji su ostali mrtve ustanove, hermetski zatvorene za ukus i žive probleme jednog vremena koje je, vjerojatno, trebalo da takne Etnografski muzej u Zagrebu, može, po mom sudu, biti zasnovano samo na nedovoljnoj informiranosti o problemima naših muzeja. Jer, kolikogod je činjenica da se sve više muzeja u svijetu i kod nas orijentira na radni metoda povremenih izložbi, toliko je neosporna činjenica da za takav metoda rada muzeja valja imati određene prostorne, tehničke i financijske uvjete. Prostornih, tehničkih, pa i financijskih mogućnosti za brojne povremene izložbe zagrebački Etnografski muzej danas još nema, iako stalno surađuje na svim saveznim izložbama međunarodnog karaktera. Nadalje, Etnografski muzej u Zagrebu usmjerio je svoju aktivnost od oslobođenja na ovamo, uz ostalo, i na intenzivnu istraživačku i sistematsko- sabiračku djelatnost, a prvi je od zagrebačkih muzeja koji je publicirao opsežno djelo Građa. Osim toga, uz naprijed navedene prostorne poteškoće, koje taj muzej naročito biju, usmjeren prvenstveno na ekspoziciju našeg domaćeg materijala, morao je nužno da stavi u drugi plan svog interesa zbirku vaneuropske građe, koliko god ona vrijednosti u sebi sadržavala. Konačno, Etnografski muzej nema prvenstveni zadatak da naglašava ili podcrtava likovne, odnosno plastičke vrijednosti skulpture bila ona s našeg ili ostalih kontinenata, jer on građu u svojoj obradi i u postavi treba da sagledava u kompleksnosti materijala s jednog područja. Izbor eksponata, rukovođen određenom temom izložbe plastike iz Afrike i Oceanije u Muzeju za umjetnost i obrt samo je još jednom ukazao na dio onih ogromnih vrijednosti, koje nuždom sakrivene počivaju u tijesnim prostorima naših muzeja. Umjesto što je autor citiranog članka uperio oštricu na imaginarnu neaktivnost naših muzeja, mogao je poći na pohod kroz naše mrtve, prašne, hermetski zatvorene muzejske magazine i po tom upozoriti na zaista sakrivene i neiskorištene vrijednosti koje se u njima nalaze. Vrijednosti fundusa naših muzeja nisu našim muzejskim radnicima nikakva nepoznanica, povremene pak izložbe već su odavno naša praksa, ali pomanjkanje muzejskog prostora i tehničke opreme. Zdenka Munk. 
U Jurjevskoj ulici 27. Predmeti iz doba dinastije Tang i Ming. U Jurjevskoj ulici u prizemlju zgrade nalazi se jedna od najvrjednijih i najbogatijih privatnih zbirki umjetnina u našoj zemlji. Zbirku, osim naših poznatih povjesničara umjetnosti i arheologa, posjećuju i poznati strani muzeolozi. Svećenica božice ljubavi. U zbirci se nalazi mnogo predmeta koji potječu iz egipatske, mikenske, atičke i kineske kulture. Među skupocjenim umjetninama nalazi se i jedna statua iz vremena XXI. Egipatske dinastije. Statua prikazuje svećenicu božice ljubavi Hator. Na poleđini statue nalaze se hijeroglifi koje je pročitala Janine Monnet, poznati egiptolog iz Louvrea. Razgovor s vlasnicom zbirke. Zovem se Zlata Lubienski. Nećakinja sam Strossmayera. On je cijeloga života skupljao sve što je smatrao vrijednim. Nasljedstvom postala je ova zbirka moje vlasništvo. Moderni dio zbirke i egzotiku skupljala je moja rođakinja Tulla Durieux. Listamo Knjigu dojmova. Nameće mi se pitanje kome će zbirka pripasti poslije smrti sadašnje vlasnice. 
