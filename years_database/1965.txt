Crnačka umjetnost. Da li je ovo tema za jedan napis, koji razmišlja o umjetnosti, o jednoj posve određenoj i angažiranoj umjetnosti, ili je to reakcija na jednu konkretnu akciju, s kojim smo se suočili, određujući se prema njoj, u ovom trenutku, posve emocionalno? Na jedan način, to je i jedno i drugo, i oboje zajedno, jer suočavanje s djelima crnačke umjetnosti vrlo brzo prerasta stadij čistog optičkog fenomena, tražeći dalje i dublje ona pismena koja bi taj fenomen objasnila ili bar približila. To su pitanja, izrečena i neizrečena, koja su se javljala pred ovom umjetnošću, na izložbi od stotinjak izložaka, koja se u toku ovog mjeseca zaustavila u našem gradu. A odgovori? Zavisi o tome što mislimo da bi trebali dati, a zatim, koliko to što daju, doista daju. Ipak bi možda, služeći se oprobanom tehnikom u oblasti svakog upoznavanja, trebalo prije svega iznijeti neke podatke, čija faktografska moć ne ometa i ne sputava, traganje za suštinom jedne umjetnosti. Ovo, po broju zastupanih zemalja, dosad najopsežnija izložba crnačke umjetnosti u nas, potekla je iz desetak zemalja zapadne Afrike, te nam se genius populi ovog kontinenta, otkriva u djelima, pretežno plastičkim, iz Gvineje, Malija, Senegala, Mauritanije, Nigerije, Obale Slonove Kosti, Gornje Volte, Dahomeja, Kameruna i Konga – Brazzaville. Izložbu je u našoj zemlji organizirala Komisija za kulturne veze s inozemstvom i ambasada Republike Senegal, a u Zagrebu su je pripremili Etnografski muzej i Institut za proučavanje Afrike. Uvodni tekst napisao je Leopold Senghor, predsjednik Republike Senegal, senegalskom narodu, o ulozi, mjestu i smislu crnačke umjetnosti u onom totalnom opusu što ga predstavlja civilizacija. Kada govorimo o crnačkoj umjetnosti, gotovo isključivo govorimo o njenim plastičkim vrijednostima, o njenoj skulpturi, koja se, povezana s ornamentalnim simbolima, stapa u totalitet likovnog oblikovanja ovog dijela svijeta. Jednako tako govorim, jer nam se tako čini, da je ova umjetnost apstraktna, da je do najveće moguće mjere stilizirana, da „deformira“ realnost, jer je odbacuje i ne imitira, a međutim, upravo je ta umjetnost vrlo konkretna i posve funkcionalna. Ona je duboko ukorijenjena u čovjeka i čvrsto povezana sa snagama života, te je kao i njen stvaraoc, dio prirode, još više: dio univerzuma. Pleme Bambara, jedno od nosilaca narodnosti u državi Mali, kaže, da je čovjek „sjeme univerzuma“. Ova simbiotička povezanost čovjeka s prirodom i ona nikad posve prekinuta veza s pokojnim precima, izražena u jakom i svuda prisutnom kultu pokojnika, suštinski je smisao ove umjetnosti, tako potpuno izražene upravo u plastičkim kategorijama. Etnologija nas uči da skulpture i maske imaju svoju precizno određenu funkciju, da su religiozne i magične, da im je osnova vrlo konkretna, da reflektiraju jedan određeni način mišljenja i pokazuje jedan svojevrstan pogled na svijet. Učeći nas tako, etnologija ne kazuje da su djela lišena umjetničkog, te da bi pravilan pristup ovoj umjetnosti bio isti onom s kojim prilazimo svakoj drugoj umjetnosti. A to što je ta umjetnost angažirana u smislu i kanonima društva kome pripada ne umanjuje joj umjetničku vrijednost, jer nijedna umjetnost nije samo estetsko uživanje, već je svaka na svoj način angažirana. Crnačka je umjetnost, prema tome, integrirana u društvo, i više, ona je dio njega i ona mu pomaže da definira svoje ideje i vrijednost. Crnačka je umjetnost, kao i svaka druga umjetnost, jezik i pismo određene grupe, njen način komuniciranja i sredstvo kohezije u postupku življenja i u napornom osvajanju tog istog življenja. U crnačkoj umjetnosti, kao i u crnačkom način mišljenja i shvaćanja svijeta, postoji interakcija između tri vrste reda : individualnog, socijalnog i kozmičkog reda. Te tri kategorije određuju plus život i unose impulzivnost umjetnosti, u onaj stalni ostvariti ravnotežu. Umjetnost živa a na svoj način iscrpljena kada budu iscrpljeni uvjeti koji su je stvorili. Dolaze nove ideje i nove vrijednosti, a umjetnost ne može stajati po strani od te evolucije, jer je njen integralni dio. Nekada je ulog misionara i drugih osvajača bio vidljiv u crnačkoj umjetnosti : likovi svetaca, a napose raspelo, javljali su se u lokalnoj umjetnosti, ali su im crnački umjetnici dali svoj vlastiti pečat. Tada je još sistem vrijednosti i ideja crnačke autohtone umjetnosti bio dovoljno jak da integrira strane utjecaje. Danas je problem mnogo kompliciraniji. On se više ne sastoji u primanju utjecaja, naprotiv, on danas traži suradnju i uklapanje u opći stvaralački opus, sa svrhom da se proizvede nova slika svijet, da se ostvari novi humanizam, ovog puta posve konkretan i posve univerzalan. Plastika simbolizira dojenje Mali. Uskoro. Bit će moguća bilanca između naše i crnačke umjetnosti u svjetlu jedne zajedničke integralne civilizacije. Sanja Lazarević. 
„Crna“ umjetnost uzbuđuje „bijeli“ svijet. U Etnografskom muzeju u Zagrebu održava se izložba Crnačka umjetnost iz desetak afričkih zemalja. U nizu izložbi koje su u posljednje vrijeme održane u Etnografskom muzeju u Zagrebu, po atraktivnosti, zanimljivosti, a nadasve po kvaliteti, treba izdvojiti izložbu Crnačka umjetnost. Premda je na izložbi obuhvaćeno nekoliko područja u kojima je ispoljava umjetnički genij crnog čovjeka (tekstil, nakit, maske, upotrebni predmeti), ipak će se pažnja posjetioca zaustaviti pred izuzetnošću „crne“ plastike, koja uzbuđuje „bijeli“ svijet više od pola stoljeća. Naime, „bijeli“ kontinenti nastoje da prodru u tajne njene veličine, njene goleme ekspresivne snage, donesene tako jednostavnim, a opet toliko posebnim načinom – i rukom poznatih kipara, kojih će imena ostati zauvijek zapletena u neprobojnim naslagama vremena. Ta plastika još je uvijek jedno od onih područja kulturne riznice svijeta, koja neprestano opsjeda likovne savjesti, sileći ih na nove i dublje analize, na traženje novih putova prema rješavanju njenih suštinskih problema. Što je zapravo najfascinantnije u ovoj plastici? Njena snaga koja proizlazi iz krajnje pojednostavljenosti, iz apstrahiranja svega suvišnoga. Crnačkog umjetnika ne zanima fizička realnost i on nastoji da je i ne vidi. Privlače ga kvalitete duha, o kojima jedino vodi računa i koje jedino prezentira. Zato on mirno prelazi preko prirodnih proporcija figure, preko njenog stvarnog izgleda, naglašavajući, ponekad i pretjerano, samo one detalje koji imaju značenje za njega i njegov rod. Tako je ostvario novu realnost, blisku i razumljivo njemu i njegovoj okolici, realnost u koju teško prodiru svi oni, koji žive izvan toga kruga. Za nas je ta izložba značajna i zbog činjenice, što po broju zastupljenih zemalja predstavlja do sada najopsežniji prikaz afričke umjetnosti te na taj način prvi put omogućava da vidimo na okupu umjetnost Senegala, Malija, Gvineje, Gornje Volte, Dahomeja, Obale Slonove Kosti, Gane, Nigerije, Togoa, Konga i Mauritanije. Izložbu je organizirala Komisija za kulturne veze s inozemstvom i Ambasada  Republike Senegal, a u njenoj je realizaciji učestvovalo Etnografski muzej i Institut za proučavanje Afrike u Zagrebu. 
Crnačka umjetnost. Ženska plastika – simbolizira dojenje. Mali. Likovne umjetnosti. Otvorena je u Etnografskom muzeju u Zagrebu izložba Crnačka umjetnost kao rezultat suradnje Instituta za proučavanje Afrike u Zagrebu i Etnografskog muzeja u Zagrebu, koji je odlukom Komisije Istok – Zapad unutar JNK za UNESCO postao nadležan za proučavanje, izlaganje i publiciranje afričkih spomenika kulture u našoj zemlji. Ovu, po broju zastupanih zemalja do sada najopsežniju izložbu afričke umjetnosti u nas organizirala je Komisija za kulturne veze s inostranstvom u Beogradu i ambasada Republike Senegal. Uvodni tekst kataloga dio je poruke Leopolda Sedara Senghora, predsjednika Republike Senegal senegalskom narodu o ulozi, mjestu i smislu crnačke umjetnosti u onom totalnom opusu što ga predstavlja civilizacija. U travnju 1966. održat će se u Dakaru, pod pokroviteljstvom UNESCO -a, Prvi svjetski festival crnačke umjetnosti. Historijsko značenje ovog događaja proizlazi iz dvije činjenice. Prvo, festival će se održati u Dakaru, u Senegalu, dakle u Africi, kolijevci crnog čovjeka, još više homo sapiensa. Znači, to će biti više nego vraćanje izvorima: pravo ukorjenjivanje čovjeka u majku – zemlju. Druga je činjenica da će festival biti, kada svi otpori budu savladani, ilustracija crnačkog svijeta. To više neće biti teoretiziranje, samim time što je ilustracija, to će biti akcija, pozitivan doprinos razvoju opće civilizacije. Točnije rečeno, prestat ćemo, zauvijek, biti primaoci, da bismo konačno postali i mi stvaraoci civilizacije. Eto, dakle, u čemu je smisao događaja koji će značiti za nas početak jedne nove ere: ere kulturne nezavisnosti. Ne kažem : autarkije. Naprotiv, jer su djela ovdje sakupljena i izložena gotovo uvijek obogaćivana stranim doprinosom. I dobro je da je tako. Jer za crnački svijet problem se sastoji, u ovom, 20. stoljeću, u tome da i on sudjeluje u općeljudskim stremljenjima. I to ne tako što će u vijeku atoma prihvatiti nove tehnike, već, kažem, u donošenju novog stila, duše: one koja je pokretala srce homo sapiensa kada se sunce razuma rađalo na horizontu. Razvoj tehnike i mašina vezan uz razvoj proizvodnje, nosi u sebi opasnost stvaranja jednog ropstva novog tipa. Taj proces nije neizbježan. On neće biti neizbježan ako želimo spasiti dušu crnog čovjeka, probudivši u svima nama zaspale energije koje već milenijima, od fresaka u Sahari, održavaju crnog čovjeka i koje se manifestiraju u našoj umjetnosti. Umjetnička ostvarenja na ovoj izložbi predstavljaju nam desetak afričkih zemalja: Senegal, Mali, Gvineju, Gornju Voltu, Dahomej, Obalu Slonove Kosti, Ganu, Nigeriju, Togo, Kongo i Mauritaniju, te nam se genius populi ovog kontinenta jednako potvrđuje u ritualnoj maski iz Gornje Volte, kao i u dimenzioniranoj skulpturi što predstavlja urnu iz Malija ili u svečanoj odjeći „bubu“ što je nose muškarci i žene u Senegalu. Kao i uvijek kad se suočimo s djelima crnačke umjetnosti pažnja i razmišljanja zaustavlja se pred njenom izuzetnom plastikom u drvu, koja i na ovoj izložbi zauzima najmarkantnije mjesto. Ova ekspresivna crnačka plastika što već gotovo pet decenija uzbuđuje europsku estetsku svijest, doživljavala je i još uvijek doživljava, nove pristupe dublje analize i obuhvatnija tumačenja svog pravog smisla a sa stanovišta estetskog, etnološko- antropološkog i sociološko – psihološkog. U tom nemiru stalno novog teoretiziranja mnoge od tih europskih koncepcija jedva da su i pogađale suštinu te umjetnosti jednostavno ne uspijevajući da otkriju neophodnost njenog nastajanja. Atmosfera pak, naša današnja, atmosfera oslobađanja umjetničke prakse i teorije, dopušta -a možda i traži – da iznesemo i jedan vanzapadnjački umjetnički realitet; da u sukobu suprotnosti figurativne i apstraktne umjetnosti ukažemo na umjetnost koja po svojoj dubokoj nuždi nastajanja, apstrahirajući realnost figure, odbacujući imitaciju realnosti, stvara neosporne plastičke vrijednosti. Jednostavna kao sama priroda, komplicirana i kompleksna kao prirodni zakoni, ta je umjetnosti danas – kao teoretski fenomen – još uvijek, ili tek danas, gotovo nerješiv problem za sve one koji je nisu stvarali. Ta je umjetnost, međutim, jedan od uloga i posve konkretnih faktora oblikovanja likovne stvarnosti prve polovine našeg stoljeća. Progovorivši jezikom apstrakcije, crnački je umjetnik stvorio djelo autentične i izuzetne vrijednosti. Stvarajući ljudski lik, prezreo je prirodne proporcije, naglasivši čiste kvalitete duha koje gdjekad postižu stupanj tako intenzivne koncentracije da se gotovo približavaju irealnom. Upitamo li se, napokon, iz kojeg to dubokog i nesvjesnog lagera proizlazi ova umjetnost što se izrazila s tolikom snagom i veličinom, dobit ćemo nedvoumni odgovor da je religija osnova, prapočelo i praizvor crnačke umjetnosti. No da li je ovako tumačenje dovoljno, pa i održivo u smislu onog procesa koji je tu umjetnost razvijao, vitalizirao, a samim time i desakralizirao? Svakodnevni život zajednice, njeni običaji i s vremenom ustaljene norme, dali su moćan ulog ovoj umjetnosti, a to nam postaje jasnije kad uočimo da narodu koji nema svog pisma, umjetnost služi kao medij izražavanja, medij svima jednako bliz i razumljiv. Umjetnost pomaže da se održe i produže legende, mitovi, vjerovanja i mudrosti, te na jedan način izrasta u plemensku folkloriziranu historiju. Određujući se neposredno emocionalno prema ovoj umjetnosti, možemo li se ne zapitati za simbole, i možemo li ne vidjeti znakove urezane u meso i živo drveta „u kome živi duh“ i kome se umjetnik obraća s vrućom molbom, sličnom žrtvi, da ga oslobodi straha, nesreće i nesklonosti, koje stoje s onu stranu njegovih mogućnosti spoznavanja? Što bi za nas, apstrahirajući svaki napor da proniknemo u nedokučivo, značilo to što „slutimo“ da su simboli u umjetnosti? Može li ta slutnja obuhvatiti prebogate nijanse umjetničkog u simbolima, a potom, mogu li se simboli prepoznati u umjetničkoj izražajnosti koja se s vremenom od njih udaljila i nužno transformirala u oblike koji žive već sami o sebi? Pokušajmo prepoznati i jedno i drugo tamo gdje još žive u skladnom jedinstvu. U crnačkoj umjetnosti susrećemo guštericu, znak plodnosti i simbol života. Naturalistički jasna, javlja se na plastici, simbiotički povezana s predodžbom figure, jer skulptura žene inkarnira rađanje, te je gušterica nezamjenjiv korelat vitalnosti, jedinstvenog fenomena plodnosti. Ponekad je urezana na sječivu noža, a ponekad utkana u tkivo od rafije, čista u smislu apstraktnog crteža i pojednostavljena do granica enigmatskih znakova. U ornamentalnoj umjetnosti neki su se likovi ustalili do granica statičnosti i do čvrstih znakova geometrijske jasnoće: paralelne brazde, stepeničasti motivi, zubra ili svastika – nije li to pismo čiji su se znakovi udaljili od simbola? I napokon, možemo li razmišljanje o umjetnosti i o smislu umjetničkog zaključiti a da ne zagledamo u krivulje sakrifikacijskih znakova na živoj ljudskoj koži? Suočavani sve više, danas, i u nas, s djelima crnačke umjetnosti i „crnaštva“, mi tom fenomenu prilazimo, jer on to jeste, kao totalitetu vrijednosti crnog svijeta. Mi mu prilazimo ne kao činjenici koja bi određivala pojam „rasnog“, nego kao sadržaju koji otkriva, i to doista, totalitet jedne kulture. Uskoro, bit će moguća kulturna bilanca između naše i crnačke umjetnosti u svjetlu naše zajedničke integralne civilizacije. Sanja Lazarević. 
S otvorenja izložbe Crnačka umjetnost u Etnografskom muzeju u Zagrebu. Izložba Crnačka umjetnost u Etnografskom muzeju u Zagrebu. Uvod u festival. U Etnografskom muzeju u Zagrebu svečano je otvorena izložba crnačke umjetnosti. Izložbu su pripremile ambasada Republike Senegal i Komisija za kulturne veze s inozemstvom, a u Zagrebu ju je organizirao Institut za proučavanje Afrike u suradnji s Etnografskim muzejom. Na izložbi je zastupljeno jedanaest afričkih zemalja i to: Mauritanija, Senegal, Mali, Gvineja, Obala Slonove Kosti, Gornja Volta, Gana, Togo, Dahomej, Nigerija i Kongo Brazzaville. Ta značajna manifestacija pripremna je faza upoznavanja jugoslavenske javnosti s prvim svjetskim festivalom crnačke umjetnosti koji će se održati pod pokroviteljstvom UNESCO -a u travnju iduće godine u Dakru (Republika Senegal). Izložba se sastoji od nekoliko grupa eksponata – ritualne maske, plastika, tekstil i odjeća, nakit, fotografije i knjige. Najsnažniji dojam ostavlja upravo plastika, možda zato što je nastala u narodu koji nije poznavao pismo. Ona znači nastojanje da se objasni svijet prikazivanjem svakodnevnih scena koje osobinama čistog duha vodi do irealnog i gotovo apstraktnog. Dok maske govore o tradicionalnoj ritualnoj umjetnosti, fotografije i publikacije svjedoče o suvremenim stremljenjima mladih kultura. Imena kao Aime Cesaire i Leopold Sedar Senghor veliki su doprinos Afrike svjetskoj misli i poeziji. Smisao festivala u Dakaru bit će upravo u tome da pridonese razvoju opće civilizacije. On će označiti za Afriku, prema riječima predsjednika Senghora, početak nove ere – ere kulturne nezavisnosti. Senghor kaže u poruci narodu Senegala : Prestat ćemo zauvijek biti primaoci da bismo konačno i mi postali stvaraoci civilizacije.
Izložba Crnačke umjetnosti. Večeras se u Etnografskom muzeju otvara izložba crnačke umjetnosti. Organizator je Komisija za kulturne veze s inozemstvom i ambasada Republike Senegal. Izložba sadrži materijale iz desetak afričkih zemalja – Gvineja, Mali, Senegal, Gornja Volta, Dahomej, Obala Slonove Kosti, Gana, Nigerija, Togo i Mauritanija. Prikazuje kvalitetnu drvenu plastiku iz spomenutih zemalja, kolekciju ritualnih drvenih maski, odjeću, tekstil, nakit i druge brojne upotrebne predmete. Postav Izložbe skladno upotpunjuju i fotografije iz života naroda Afrike. Izložba će biti sonorizirana afričkom muzikom. Realizirana je u suradnji Etnografskog muzeja Zagreba i Instituta za proučavanje Afrike, također u Zagrebu. 
Crnačka umjetnost. U Etnografskom muzeju u Zagrebu održana je izložba Crnačka umjetnost koju su pripremili Etnografski muzej i Institut za proučavanje Afrike u Zagrebu, a u našoj zemlji organizirala ju je Komisija za kulturne veze s inostranstvom i Ambasada Republike Senegal. Ova izložba sa stotinjak izložaka iz desetak zemalja Zapadne Afrike otkriva nam možda ono najbolje, što je crnačka umjetnost u smislu tradicionalnog koncepta uopće dala izuzimajući izvanrednu beninsku plastiku u bronci, izvedenu u tehnici forme izgubljenog kalupa, koja tezaurirana u najvećim europskim muzejima predstavlja vrhunski nivo u oblasti tradicionalnog plastičkog stvaralaštva uopće. Ipak, ove izložba ne donosi samo plastiku iako unutar cjelokupnog materijala ona zauzima najmarkantnije mjesto. Izloženi primjerci tekstila i odjeće pokazuju sliku onih kulturnih nanosa i utjecaja, koji su se posredovanjem Arapa naturalizirali u Africi, napose u njenim zapadnim dijelovima, te su uglavnom potisnuli autohtonu odjeću, koju smatramo izvornom na ovom kontinentu. Odjeća tipa tunike, koju nose žene i muškarci u Senegalu bubu je tkana od svile ili pamuka, te uz nju odjeća od rafije, zvana fumbue, iz 17. stoljeća s područja Obale Slonove Kosti predstavlja historiju i već gotovo zaboravljenu tekstilnu vrijednost u ovoj kulturi. A skulpture kojih broj i kvaliteta predstavljaju izuzetnu vrijednost? U najvećem svom dijelu one zajedno s maskama pripadaju kultu plodnosti, osobito razvijenom u svim poljodjelskim kulturama. Maske i skulptura inkarnacija su plodnosti, jednom izražene u liku žene, jednom opet u zoomorfnim oblicima, od kojih stavljamo na prvo mjesto guštericu, zmiju, antilopu i ovna. Upravo se ti likovi javljaju u brojnim varijantama označujući i posebnost crnačkog plastičkog izraza i svojevrsnost crnačkog pogleda na svijet. Ta je umjetnost čvrsto povezana sa snagama života i prirode, još više, ona je kao i njen stvaralac, i čovjek uopće , dio univerzuma, te pleme Bambara u državi Mali veoma maštovito kaže, da je čovjek sjeme univerzuma. Ta je umjetnost jezik i pismo sredine u kojoj se i za koju stvara, te je stoga svima podjednako bliska i razumljiva. I napokon, kao pozitivan stvaralački doprinos, ova umjetnost zaprema svoje nemalo mjesto u totalnom opusu civilizacije. Sanja Lazarević. Ova je izložba prethodnica i Svjetskog festivala Crnačke umjetnosti koji će se održati u travnju 1966. godine u Dakaru, u Senegalu, a pod pokroviteljstvom UNESCO -a. Uvodni tekst za katalog dio je poruke Leopold Sedar Senghor, predsjednika Republike Senegal, Senegalskom narodu.
Nepoznati Zagreb. Moai kavu- kavu. Drvena statua koja prikazuje lik muškarca donesena je u naš grad s dalekih Uskrsnih otoka 1879. godine kao poklon gospođe C. de la Ronciere rođene pl. Tomeković, supruge tadašnjeg guvernera tih otoka. Statua je rađena od drva toromiro, a njeno je ime Moai kavu – kavu što u prijevodu znači : lik s rebrima, koja su osobito naglašena na figuri. Sada je vlasništvo Etnografskog muzeja u Zagrebu gdje je i izložena.
Obredne maske Konga. Etnografski muzej u Zagrebu obiluje i brojnim eksponatima iz centralne Afrike od kojih je dio izložen u okviru izložbe Kongo iz Lermanovih dana. Oko 700 komada oružja i oruđa, maski i drvene plastike golemo su bogatstvo i ujedno daju široki uvid u mistični svijet crnog kontinenta. Skupina maski s naše slike dio su obrednog materijala koji se upotrebljavao na svečanostima prilikom uvođenja mladića u tajno muško društvo. U toku obreda koji traje dane i dane mladić se upoznaje s religijom i kultom predaka, ali pruža mu se i prilika da istakne i svoju tek stečenu muževnost. Sav materijal koji se sada nalazi u Etnografskom muzeju Dragutin Lerman je sakupio od 1882. do 1896. godine kad je za račun belgijske vlade istraživao u nepreglednom moru zelene i nepoznate prašume. 
Kongo iz Lermanovih dana. Izložba u Etnografskom muzeju u Zagrebu održava se pod pokroviteljstvom jugoslavenske nacionalne komisije za UNESCO. Kongo, područje krvavih obračuna privlači danas poglede čitave svjetske javnosti. Izuzetna aktualnost događaja u Kongu sili nas da vidimo samo krvavo lice te zemlje, zaboravljajući načas i ono drugo, lice koje je imao prije nego što su kolonizatori postali suvereni gospodari. Da saznaju nešto više o materijalnoj i duhovnoj kulturi ove geografske tako nedostupne zemlje – želja je bez sumnje mnogih. Stoga poduhvat Etnografskog muzeja da nam prikaže djelić te kulture zaslužuje priznanje. U Etnografskom je muzeju, naime, ovih dana otvorena izložba Kongo iz Lermanovih dana, pod pokroviteljstvom Jugoslavenske nacionalne komisije za UNESCO. Idejna je koncepcija izložbe, kako nam je rekla Sanja Lazarević, viši kustos Etnografskog muzeja, usmjerena: prvo da u okviru velikog projekta za zbližavanje naroda upozna našu javnost s kulturnim inventarom jednog dijela Afrike i drugo, da ukaže na pothvat te da se oduži djelu jednog našeg čovjeka, Dragutina Lermana, jednog od prvih istraživača Afrike. Zahvaljujući tom zanesenom mladiću iz Požege, kaže Sanja Lazarević, koji je kao član ekspedicije čuvenog britanskog istraživača Stanleyja boravio u Kongu čitav decenij, stvorena je zamašna zbirka koju posjeduje Etnografski muzej, a koju je Lerman poklonio muzeju nakon dolaska u zemlju. Tematska koncepcija izložbe ide za tim da prikaže i interpretira ne samo reprezentativna djela zapadno afričke kulture, već i predmete svakodnevice koji često više govore o životu i kulturnom profilu društva. Prema toj koncepciji, izložba je organizirana u četiri teme. Prva tema. Umjetnost na predmetima upotrebe je područje koje ukazuje na onaj vid stvaralaštva koji nastaje iz realnosti i koji pripada najširim slojevima naroda. Ta tema održava život svakodnevice različitih kongoanskih plemena, a dakako i momente koji izlaze iz reda svakodnevice. Primjerci odjeće, dijelovi pokućstva, suđa i drugog, iako u malom obimu, daju presjek tog života. Druga tema nosi naslov Magija, kult predaka i fetišizam. Ona osvjetljava aspekte duhovne kulture i stvaralački potencijal afričke likovne umjetnosti, odnosno njene plastičke vrijednosti. Taj dio izložbe pruža mnogo zadovoljstva ljubiteljima umjetnosti afričkog kontinenta, koju međutim, poznaju samo iz knjiga i reprodukcija. Treća tema maskama i muzičkim instrumentima ukazuje – osim na fenomen plesa, muzike i orkestracije ovog područja – i na tzv. inicijalne ceremonijale. Četvrta tema daje presjek različitih tipova oružja, preko kojeg se može otkriti jedno, u prošlosti ratničko društvo koje je, međutim, u obradi željeza i drugih kovina dostiglo visok stepen tehničke kulture. Fetiš na izložbi Kongo iz Lermanovih dana. 
Zanimljivosti iz naših muzeja. Kongo iz Lermanovih dana. Mistika Afrike decenijima, pa i stoljećima podsticana natpisima putopisaca, novinara, a da ne govorimo o fantastima, našla je svoje žarište u beskrajnim prostranstvima Konga. Golemo područje pokriveno neprohodnim prašumama, naseljeno brojnim skupinama plemena pružalo je obilje materijala za sve moguće i nemoguće priče i legende. Crni čovjek sklon misticizmu, živeći u stalnom ratu s prirodnim elementima tražilo je kompenzaciju svoje nemoći između ostalog i u fetišima, amuletima i skulpturama svojih predaka. Skupina skulptura s naše slike jedan je, i to veoma mali dio neiscrpnog bogatstva mitoloških vjerovanja, ali i umjetničkih izraza koji se milenijima razvijao na golemim prostranstvima „crnog kontinenta“. Skulpture predstavljaju dio zbirke našeg istraživača Dragutina Lermana koje su sada izložene u Etnografskom muzeju u Zagrebu. Lerman je inače bio jedan od rijetkih bijelih ljudi koji je potkraj prošlog stoljeća prodro u dubine afričkog kontinenta. Svoju pažnju koncentrirao je na Kongo. Tamo je došao kao član ekspedicije Henry Morton Stanleyja, a s prekidima živio je u tom kraju od 1882. do 1896. Posljednje dvije godine bio je i guverner Konga tadašnje belgijske kolonije. Savladao je i neka domorodačka narječja, a rezultate njegovog rada sačuvao je u svojoj bogatoj korespondenciji, dnevniku i prije svega u velikom bogatstvu eksponata koje je prikupio i donio u Europu. Samo u Etnografskom muzeju danas se čuva oko 700 predmeta iz ove bogate baštine. 
Kultura. Umjetnost. Zanimljiva izložba u Etnografskom muzeju u Zagrebu. Ceremonijalna maska iz plemena Bajake. Ženski predak iz plemena Bajake. Kongo u Lermanovoj zbirci. U izvaneuropskoj zbirci zagrebačkog Etnografskog muzeja po naučnoj vrijednosti posebno mjesto pripada materijalu afričkog kulturnog naslijeđa. Najznačajniji dio te zbirke svakako je bogata kolekcija od oko 2000 predmeta iz Konga koju je potkraj XIX stoljeća na licu mjesta, sakupio naš istraživač Dragutin Lerman, član Stanleyjeve ekspedicije. Izabrani ekspoziti Lermanove zbirke sada se po prvi put u Etnografskom muzeju prezentiraju pregledno i kritički. Međutim, ta izložba, koja nosi naziv Kongo iz Lermanovih dana, ne docira samo u smislu naučnih i estetskih vrednota izloženog muzejskog materijala. Ona će posjediocima prije svega približiti tradicionalnu kulturnu baštinu tog dijela centralne Afrike. Izložba se održava pod pokroviteljstvom Jugoslavenske komisije za UNESCO u misiji kulturnog zbližavanja naroda Istoka i Zapada. S tim u vezi, Sanja Lazarević, viši kustos u Etnografskom muzeju rekla nam je, iako je prvenstveno zadaća etnografskih muzeja, pa tako i zagrebačkog, da čuvaju i prezentiraju građu svojih domaćih etnografskih interesantnih lokacija, isto je tako njihova dužnost da javnost upoznaju i s materijalima drugih kultura. Sretna okolnost da posjedujemo jednu od najkompletnijih i najvrjednijih svjetskih zbirki s afričkog tla, navela nas je na to da izložimo dio te zbirke i tako još više približimo drevnu afričku kulturu današnjim generacijama. Iz Lermanove zbirke izloženo je oko 150 predmeta. To su često umjetnički ukrašeni predmeti svakodnevne upotrebe, fetiši, figurine kulta predaka i magijski inventar, muzički instrumenti, maske, rekviziti inicijacijskog ceremonijala i, napokon, oružje. Kod gotovo svih predmeta svakodnevne upotrebe uz funkcionalnost posebno se ističe njihov likovni kvalitet. Jedna drvena čaša, na primjer, iz plemena Bajaka, ima plastički izrađene likove muškarca i žene, a služila je mladencima koji su iz nje istovremeno pili. 
Izložba o Kongu u Etnografskom muzeju. U zagrebačkom Etnografskom muzeju postavljena je zanimljiva izložba pod nazivom Kongo iz Lermanovih dana u čast prvog istraživača Afrike jugoslavenskog porijekla Dragutina Lermana. Pokrovitelj izložbe je Jugoslavenska nacionalna komisija za UNESCO u akciji zbližavanja među narodima, koju ova međunarodna organizacija provodi u svom velikom projektu Istok – Zapad. Cilj izložbe jest da prikaže reprezentativna djela zapadnoafričke kulture, kao i predmete svakodnevne upotrebe, koji na svoj način govore o životu tih naroda. Izložbeni eksponati obuhvaćaju, osim uporabnih predmeta, i eksponate koji predstavljaju instrumente magije, kulta predaka i fetišizam – zanimljivih likovnih vrijednosti – te maske, muzičke instrumente i oružje. Izložba je opremljena i katalogom. Eksponat s izložbe, Ukrasni češalj iz plemena Čokve – Južni Kongo. 
Kongo iz Lermanovih dana. Izložba Etnografskog muzeja u Zagrebu. Danas kad nas od Lermanove smrti dijeli gotovo pola stoljeća, osjećamo da smo pozvani, da ponovo sagledamo djelo, koje nam je iza sebe ostavio, da ga ponovno otkrijemo, ne za sebe i ne samo komemorativno, jer bismo se time nedovoljno odužili. Svjesni značenja vizualnih komunikacija, odlučili smo se za ovu izložbu, za ovaj način posredovanja između prošlosti i sadašnjosti i za ovaj vid vrednovanja jedne nesvakidašnje ličnosti. Budemo li ovom izložbom umnožili sjećanje na Dragutina Lermana i njegovo djelo, bit će i naša nastojanja višestruko uzvraćena. U Etnografskom muzeju u Zagreb otvorena je izložba Kongo iz Lermanovih dana kao prilog akciji Istok – Zapad pod pokroviteljstvom Jugoslavenske nacionalne komisije za UNESCO. Tematsku obradu i postav izložbe izvršile su direktor muzeja Jelka Radauš Ribarić i viši kustos Sanja Lazarević. Ovom prilikom prikazane su na nov način zbirke predmeta iz Konga, koje su do sada bile izložene u sklopu znanog izvaneuropskog odjela tog muzeja. U novom postavu u dvorani za povremene izložbe, dobro osvijetljeni i dobro smješteni, dobili su ti predmeti iz Konga ne samo istaknuto i naglašeno značenje, nego su i novim rasporedom dali pregledniji uvid u pojedine aspekte stare kulture Konga. Izložbene predmete skupljao je u Kongu Požežanin Dragutin Lerman, koji je s prekidima tamo boravio od 1883. do 1896. godine i prošao tu zemlju uzduž i poprijeko, naučio Bantu jezik, sudjelovao u pregovorima o razgraničenju kongoanskih plemena i reguliranju njihovih međusobnih odnosa. U to doba, prije kojih osamdeset godina, bila je kolonizacija te zemlje tek u drugom – trećem deceniju svog razvitka, pa su domorodačke kulture bile znatno više sačuvane od utjecaja kolonizacije negoli danas. Stoga su predmeti iz Lermanove zbirke veoma vrijedni autentični dokumenti Konga posljednje četvrti XIX stoljeća. Vidi se po njihovom izboru da je Lerman izvanrednim osjećanjem nastojao predstaviti kulturu kongoanskih domorodaca dostojno u muzeju svoje domovine. Razumijevanje izložaka veoma olakšava katalog, koji je napisala Sanja Lazarević, a redigirala Jelka Radauš Ribarić. Katalog je podijeljen prema razdiobi izložaka u četiri skupine odnosno poglavlja. Prvo prikazuje umjetnost na upotrebnim predmetima, na materijalu za izradu odjeće: likovini i rafiji, a zatim na pregačicama od trave, na tkaninama od raznobojne slame i palminih vlakanaca, na sjedalicama i počivaljkama, čašama, kupama i žlicama od drveta, u glinenim posudama, te na češljevima, ukosnicama i žlicama od slonove kosti, u željeznim noževima liječnika – vrača, kao i u napravi za lovljenje zmija, ispletenoj od trstike u obliku roga. Ozbiljno, s razumijevanjem, poštovanjem i ljubavlju prema materijalu ispletene su krasne hasure i prostirke od raznobojne slame, čestito i spretno izveden je uzornik raznovrsnih tkanja s atlantske obale Konga. Neki su oblici posuda lijepi poput vučedolskih, a crno obojena tkanina od palminih vlakanaca ima toliko prirodne otmjenosti, da djeluje upravo sočno, kako se izrazio kolega etnograf. Drvene žlice savitih držaka jedre su i pomno dotjerane u pojedinostima, zaista tečne u svojoj funkcionalnosti. Neki moderni umjetnici, kadšto s najboljim namjerama, nastoje postići u stvaranju svog djela tako neposredan izboran odnos između materijala, doživljaja i izraza, kakav prirodno imaju djela tzv. primitivaca. Rezultati vrlo često izražavaju upravo tu namjernost, a manje uspjelost. Onaj veliki, kvalitetni i vrijednosni raspon, koji dijeli pravu dječju sliku od „djetinjarija“ nekog odraslog, taj gotovo redovno luči i djela istinskih primitivaca od namjernih izvještačenih tvorevina nadri – primitivaca. Dok je u nekim majstorima današnjih umjetnika taj primitivni izraz tako uporno tražen, da zbog toga ima u tim djelima ili nešto pretjerano pa i izvještačeno ili nehotice nedorečeno – u djelima pravih primitivaca zaista postoji neposredan, izvoran, usrdan odnos prema obradi nekog materijala, prema obliku, koji treba stvoriti, iskonski i spontano. To nam pokazuju mnogi izlošci te Kongo izložbe Etnografskog muzeja. 
Ceremonijalni crteži u pijesku plemena Navajo. Uz izložbu u Etnografskom muzeju u Zagrebu. Prije nešto više od godinu dana pripremljena je u Sjedinjenim Američkim Državama izložba s materijalom nekih odabranih skupova sjevernoameričkih Indijanaca. Izložba je namijenjena zemljama Europe te su u njen itinerer ušle Danska, Švedska, Norveška, Finska, Island, Zapadna Njemačka, Jugoslavija i još neke zemlje. Ova lijepa komorno koncipirana izložba zaustavila se je u dva naša grada, u Skopju i sada u Zagrebu, u organizaciji Etnografskog muzeja i Odjela za kulturu i štampu pri američkom generalnom konzulatu u Zagrebu. U svom totalu, izložba obuhvaća četiri velika skupa sjeveroameričkih Indijanaca s četrnaest zasebnih plemena, istovremeno pokrivajući tri kulturna areala od ukupno šest, prema podjeli prominentnog američkog antropologa Kroebera. Iako su crteži u pijesku plemena Navajo predstavljali centralnu temu, postav izložbe htio je valorizirati i ostali materijal, u stvari rukotvorstvo zastupljenih plemena koje u lijepoj mjeri karakterizira kulturni inventar sjevernoameričkih Indijanaca. Crteži u pijesku u svom autentičnom ambijentu izvode se na podu nastambe, pa smo i u postavu nastojali da ih tako tretiramo, a ne kao slike namijenjene zidu. 
Pregled. Pregled izdaje Ambasada Sjedinjenih Američkih Država, a izlazi s ciljem da pruži jugoslavenskim čitaocima obavještenja o onim vidovima američkog života, za koje vjerujemo da predstavljaju beočuge u lancu zajedničkih interesa, unaprjeđujući na taj način uzajamno razumijevanja i jačajući odnose između naših naroda. Iz Zagreba su stizale vijesti da Izložba ceremonijalnih crteža u pijesku i zanatskih proizvoda Indijanaca Navajo stalno privlači velik broj zainteresiranih posjetilaca. Ova izložba od jedanaest originalnih crteža u pijesku koje je izradio indijanski vrač, s velikim je uspjehom bila otvorena za publiku u Skopju. Izložbu je u Zagrebu priredio Etnografski muzej u suradnji s Američkom ambasadom i Odjeljenjem za štampu i kulturne poslove Američkog generalnog konzulata u Zagrebu. 
Likovna umjetnost. Lula mira i vaze od pečene gline na izložbi umjetnina plemena Navajo. Zanimljivo i značajno. U proteklih desetak dana Zagreb je obilovao likovnim priredbama. Među njima po svom značenju i zanimljivosti posebno se izdvajala izložba „Vajont – Skopje“ u Modernoj galeriji koju je organizirala Komisija za kulturne veze s inozemstvom i Savez likovnih umjetnika Jugoslavije, te izložba u Etnografskom muzeju pod naslovom Umjetnost sjevernoameričkih Indijanaca u organizaciji Muzeja i Odjela za kulturu i štampu Američkog generalnog konzulata u Zagrebu. 
Crteži na pijesku. Izložba u Etnografskom muzeju uvela nas je u jedan svijet koji i pored toga što egzistira u vrijeme bremenito dostignućima civilizacije – živi u sjeni tradicije svojih predaka. Riječ je o svijetu sjevernoameričkih Indijanaca i o visokokvalitetnim likovnim ostvarenjima u pijesku koje oni izvode prilikom raznih ceremonijala i obreda plemena Navajo. Ako su nam obredi koji su povod nastanka crteža nerazumljivi, pa i nevažni, sami crteži nas fasciniraju i vezuju nekom čudnom snagom za njihove stvaraoce, snagom koja potječe iz njihove krajnje jednostavnosti i profinjenosti. Gledajući čiste linije, povučene bez tehničkih pomagala i materijalom koji je direktni proizvod prirode, pijeskom, te prekrasne, mirne i nenametljive odnose boja, za koje su stvaraoci potražili uzore u prirodi – trudimo se da odgonetnemo uzročnu povezanost čudnih figura pretvorenih u sigme. U isto vrijeme ne možemo prežaliti činjenicu da su umjetnine pred kojima stojimo samo slučajno sačuvale ovaj svoj krajnji, fiksirani oblik, i to zahvaljujući ambiciji jednog čovjeka koji je htio da pokaže svijetu njihove izuzetne kratke živote koji trebaju koliko i obred, najviše do zalaska sunca, i koji su uništavani od ruke svojih stvaralaca. Ta prolaznost i jest uzrok što se o njihovom porijeklu veoma malo zna. Pouzdano je samo to da potječu iz daleke davnine te da su se nekada izvodili u najraznovrsnije svrhe dok se danas samo prilikom obrede liječenja bolesnika. Cvetkova. 
Umjetnost Indijanaca Navajo u Zagrebu. U zagrebačkom Etnografskom muzeju otvara se izložba rukotvorina sjevernoameričkih Indijanaca. Glavni motiv izložbe su 11 pješčanih crteža plemena Navajo. Crteži su uzeti iz obreda što ga izvodi pleme Navajo u svrhu kontroliranja nadnaravnih snaga i bića. Na izložbi će također biti prikazan izbor od četrdesetak rukotvorina ostalih sjevernoameričkih indijanskih plemena. Neki od izloženih predmeta stari su i bili su vlasništvo poznatog indijanskog vrača – shamana. 
