Rariteti naših muzeja. Primjerak drvene skulpture afričkih fetiša s područja Konga, visine 15 cm, predstavlja jedan od izuzetnih rariteta iz dragocjene Lermanove zbirke u Etnografskom muzeju u Zagrebu. Ova figura tipična je za rad afričkih skulptora. U trbušnu šupljinu stavljale su se zaštitne moći, jedan od rekvizita afričkog religioznog rituala. Čitava Lermanova zbirka – koju posjeduje Etnografski muzej – jedinstvena je kolekcija izvaneuropskog materijala i dosad je bila predmet velikog zanimanja i proučavanja mnogih europskih afrikanista. Zbirka sadrži veoma interesantnu sustavnu kolekciju oružja, keramičkog i tekstilnog materijala, muzičke instrumente, nakit i skulpture afričkih fetiša (kojima pripada i primjerak koji donosimo). Ovu zbirku sakupio je za vrijeme svog dugogodišnjeg boravka među stanovnicima Konga (potkraj prošlog stoljeća) naš zemljak rodom iz Slavonske Požege Dragutin Lerman. Po povratku u domovinu veći dio zbirke Lerman je poklonio Etnografskom muzeju u Zagrebu, a jedan manji dio kolekcije svom rodnom gradu. Rijetko ćemo u našim muzejskim ustanovama naići na veći broj posjetilaca, pa se s pravom postavlja pitanje: što je tome uzrok? Dobar dio naše javnosti slabo je upoznat s bogatstvom i vrijednim, izvanredno zanimljivim materijalima koji posjeduju naši muzeji, iako su ove institucije otvorene i pristupačne svakom našem čovjeku. To nas je potaklo da pokrenemo rubriku u kojoj ćemo povremeno donositi reprodukcije najrjeđih i najzanimljivijih muzejskih predmeta – dio dragocjenog blaga koji se krije unutar naših muzeja – kako bi pobudili veći interes za ove značajne institucije od velikog kulturnog i prosvjetnog značenja. 