 Zemlja milenijskih predaka. Kulturne veze Jugoslavije i Meksika: davne 1680. godine Ivan Ratkaj je posjetio Meksiko, slijede zatim braća Seljan i mnogi drugi. Danas su u svijetu rijetke civilizacije koje se pozivaju na trajanje od puna tri milenija. Takva je civilizacija Meksika, jedna od velikih kultura Novoga svijeta, s kojom je naša zemlja davno uspostavila kulturno- povijesne veze. Evo kratkog osvrta na historijat toga dijaloga dviju kultura. Na osnovi arhivske građe o historiji Isusovačkog reda kod Hrvata, pretpostavljamo da je barun Ivan Ratkaj bio prvi putnik koji je iz naših zemalja krenuo u Meksiko. Ivan Ratkaj, misionar i putopisac, rodio se 22. svibnja 1947 g. Godine 1680. stiže u Meksiko gdje je kao misionar djelovao u indijanskom plemenu Tarahumara. Umro je od trovanja u Meksiku 1683. godine. Ratkajeva pisma. Ono što je u Meksiku zapisao, epistolarnog je karaktera. To su dva pisma (neki podaci spominju dva putopisa) pisana na latinskom jeziku. Za vladavine Austrijskog cara Josipa II, protivnika svih redova, uništen je i arhiv austrijske Isusovačke provincije, pri čemu su stradali i brojni podaci o kulturnom životu u Hrvatskoj, pa tako i dvije Ratkajeve epistole. Ipak, u njemačkoj verziji pisma su se sačuvala. Preveo ih je isusovac Joseph Stocklein i objavio u Beču 1755. godine. Bilo bi od vrijednosti i za jugoslavensku i za meksičku kulturnu povijest objaviti ih na hrvatskom ili srpskom i španjolskom jeziku. Barem koliko znamo, više od dva stoljeća ne bilježimo nijedno ime koje bi naše dvije zemlje povezivalo. Početkom ovog stoljeća dva hrvatska istraživača, Mirko i Stevo Seljan, rodom iz Karlovca kraj Zagreba, borave u gotovo svim zemljama Središnje i Južne Amerike. U arhivskoj ostavštini braće Seljan, koja se čuva u Etnografskom muzeju u Zagrebu, nalazi se jedno pismo, koje braća pišu majci i sestri u domovinu, datirano 1. listopada 1911. Seljani kao istraživači ogledali su se na području zemljopisa, kartografije i etnografije. Od mnogih knjiga što su ih objavili, isključivo izvan domovine, jamačno je najznačajnija ona koja je izašla 1905. u Buenos Airesu. Ugled koji su stekli tim djelom ogleda se, među ostalim, i u diplomi kojom meksičko Geografsko društvo imenuje Stevu Seljana svojim počasnim članom. Plodna razmjena. U našim danima veze između dvije zemlje su sve intenzivnije. U velikoj obitelji nesvrstanih zemalja i zemalja u razvoju Meksiko zauzima značajno mjesto. U skladu s time odvija se vrlo plodna razmjena naših dviju kultura. Kao suvremeni medij komuniciranja prve se javljaju izložbe arheološkog, etnografskom i likovnog karaktera. Godine 1967. lice Meksika u Narodnom muzeju u Beogradu, 1976. Meksičke maske u Etnografskom muzeju u Zagrebu te neke druge izložbe s područja suvremene likovne umjetnosti. Razmjena se odvija i na drugim područjima. Naša kazališta gostuju u Meksiku, a broj stipendista raste u obje zemlje. Odnedavna, naše dvije kulture bogatije su za jednu poetsku vrijednosti. Poezija meksičkih Indijanaca objavljena je na hrvatskom ili srpskom jeziku u izdanju Bagdale iz Kruševca. Predgovor je napisala Maria Dolores Barajas, kulturni ataše Ambasade Meksika u Jugoslaviji. Jordan Jelić, suradnik Instituta za zemlje u razvoju u Zagrebu, obavio je izbor pjesama, preveo ih sa španjolskog i napisao pogovor. U predgovoru toj knjizi Dolores Barajas piše: Ovim kratkim crticama nastojali smo da skiciramo stanje duha meksičkih indijanaca kroz njihove prošle i sadašnje manifestacije radi boljeg razumijevanja pjesama koje su objavljene u ovoj knjizi. To su ljudi koji i dalje tragaju za transcendentalnim. Njihov je život natopljen magijom i čarolijama, što im sve pruža izuzetnu senzibilnost za umjetnost, a nju ispoljavaju u svim vidovima života. Dali su meksičkoj kulturi ono najvrjednije što ona ima ulijevajući joj poetski smisao. U pogovoru pak, Jordan Jelić zaključuje: ova usmena poezija koja je nadživjela anonimne stvaraoce i nastavila živjeti u svojoj poetskoj autentičnosti više kao tradicionalna spoznaja nego empirija, pretvorila se tako u pravu poetsku zbilju. Premda je u njoj pomiješano mitsko, magijsko i stvarno, prvome pripada primat, jer je bliskije tom indijanskom čovjeku još uvijek zatvorenom u vlastitom krugu življenja i trajanja. Otuda, negdje treba poći u razumijevanju ove poezije, naglašavajući da je pogled na svijet i čovjeka univerzalna ljudska pojava, isto kao što je i poezija duboko ukorijenjena u biću svakog naroda. Napisala Aleksandra Sanja Lazarević. 
Produžuje se izložba iz kulturne riznice nesvrstanih. Izložba iz kulturne riznice nesvrstanih otvorena je 18. rujna u Etnografskom muzeju u Zagrebu a produžuje se zbog velikog zanimanja posjetilaca. Interes za izložbu je velik, što se vidi i po broju posjetilaca koji je do sada bio oko 3000. Građani dolaze samoinicijativno, a najviše đaci organizirano. Izložba je poučna. Organizirano je stručno vodstvo kustosa koji objašnjavaju značenje izložbe otvorene u čast 21. zasjedanja Generalne konferencije UNESCO -a, rekao je Damodar Frlan, kustos muzeja. 
Uoči početka generalne konferencije UNESCO. Bogat program kulturnih manifestacija u SR Hrvatskoj. U povodu 21. generalne konferencije UNESCO -a što u utorak počinje u Beogradu, u Zagrebu će se održati niz popratnih kulturnih i drugih manifestacija. U Etnografskom muzeju u Zagrebu već je otvorena izložba Iz kulturne riznice nesvrstanih. Izložba prikazuje niz fenomena u kulturi nesvrstanih, te jedinstvo kulturnih obrazaca bez obzira dolaze li iz Azije, Afrike, Latinske Amerike ili Europe. Autori izložbe su dr. Aleksandra Sanja Lazarević i dr. Biserka Cvjetičanin, a priredili su je Etnografski muzej, Institut za zemlje u razvoju u Zagrebu i Komisija za kulturne veze s inozemstvom Republičkog komiteta za prosvjetu, kulturu, fizičku i tehničku kulturu. U Nacionalnoj i sveučilišnoj knjižnici u Zagrebu u četvrtak će otvoriti dr. Stipe Šuvar, predsjednik Republičkog komiteta za prosvjetu, kulturu, fizičku i tehničku kulturu izložbu UNESCO i zemlje u razvoju. Za vrijeme izložbe prikazivat će se svaki dan filmske projekcije u UNESCO -ovu klubu. Ulaz je za sve posjetioce slobodan. UNESCO -ov klub, prvi te vrste u Hrvatskoj ( u drugim republikama već postoje) , okupljat će uglavnom srednjoškolsku omladinu. NSB će za vrijeme trajanja 21. generalne konferencije prirediti i nekoliko okruglih stolova o temama UNESCO -a. Predviđeno je održavanje rasprava o četiri teme u kojima će sudjelovati određen broj sudionika konferencije i naši stručnjaci. U Željezari Sisak razgovarat će se o temi Kako se obrazuje i o čemu odlučuje jugoslavenski radnik, u Školskoj knjizi o reformi obrazovanja, a u Institutu za zemlje u razvoju bit će riječi o kulturnim kontaktima zemalja u razvoju. Zagrebačka publika moći će pratiti nastupe nekoliko stranih ansambala koji sudjeluju u službenom programu popratnih kulturnih manifestacija Bit će to "Bamberški simfoničari", a vjerojatno i ansambli iz Australije, Malija i drugi. Zagreb će posjetiti i nekoliko delegacija zemalja u razvoju. U beogradskom Centru "Sava", gdje se održava konferencija i kulturni program, SR Hrvatska zastupljena je koncertom Zagrebačkih solista, cjelovečernjim programom Zagrebačke škole crtanog filma, sa 200 izložaka na etnografskoj izložbi, te na izložbi suvremene likovne umjetnosti "Beograd 80".
Pred generalnu konferenciju UNESCO -a. Prilika za brojne kontakte. Skup će biti nadahnut intenzivnom aktivnošću nesvrstanih zemalja. Izjavio je član alžirske delegacije na konferenciji u Beogradu Abdelatif Rahal. Alžir- Predstojeća Generalna konferencija UNESCO -a u Beogradu održat će se u posebnoj atmosferi, koja će biti nadahnuta nesvrstanom politikom Jugoslavije i intenzivnijom aktivnošću nesvrstanih zemalja. To je izjavio član alžirske delegacije na skupu u Beogradu, ambasador u UNESCO -u Abdelatif Rahal, u intervjuu koji je objavila alžirska novinska agencija APS. Rahal je napomenuo da će Konferencija imati poseban značaj, jer će prvi put usvojiti trogodišnji program svjetske organizacije za obrazovanje, nauku i kulturu, umjesto dosadašnjih dvogodišnjih programa, i što će se na njoj obaviti izbor generalnog direktora. Gotovo je potpuno sigurno da će na ovaj položaj ponovno biti izabran dosadašnji direktor Amadumahtar Mbo, iz Senegala, koji uživa podršku zemalja u razvoju. Član alžirske delegacije, koju inače prevodi ministar informacija i kulture Bualem Besajeh, smatrao je za potrebno da podsjeti da se Generalna konferencija UNESCO -a u Beogradu održava u trenutku kad je "međunarodna scena dosta uznemirena zategnutostima koje se javljaju u raznim krajevima svijeta." Tim povodom, alžirski ambasador u UNESCO -u rekao je da će njegova delegacija dati puni doprinos radu i zajedničkoj platformi zemalja u razvoju, kako u okviru grupe arapskih zemalja, tako i u okviru afričke grupe, nesvrstanih zemalja i grupe 77. Napisao Tanjug. 
Iz kulturne riznice nesvrstanih zemalja. Izložba Etnografskog muzeja u Zagrebu je prvi pokušaj da se predoči na jednom mjestu javnosti kulturno blago tih zemalja. U čast 31. Generalne konferencije UNESCO -a koja će se od 23. septembra do kraja oktobra održati po prvi put u našoj zemlji- u Etnografskom muzeju u Zagrebu otvorena je izložba pod nazivom Iz kulturne riznice nesvrstanih. Izloženi su predmeti duhovne i materijalne kulture iz 25 nesvrstanih zemalja s četiri kontinenata Azije, Afrike, Latinske Amerike i Europe. Autori ove izložbe dr. Sanja Lazarević, kustos Etnografskog muzeja, i dr. Biserka Cvjetičanin, željele su postavom ove izložbe na konkretan način prikazati koncepciju kulturnog pluralizma opredijelivši se za usporednu prezentaciju tako različitih kultura. Osim Etnografske građe, izložba obuhvaća i jedan izbor iz jugoslavenske izdavačke djelatnosti posvećene kulturi nesvrstanih. 
Iz kulturne riznice nesvrstanih. Danas u Etnografskom muzeju u Zagrebu. Kultura. Danas se u Etnografskom muzeju u Zagrebu otvara prva u nizu likovnih manifestacija koje se priređuju u povodu XXI generalne konferencije UNESCO -a. Izložba je posvećena stvaralaštvu nesvrstanih zemalja, zove se Iz kulturne riznice nesvrstanih, a prikazat će, kako doznajemo, određene fenomene u kulturi nesvrstanih, u jedinstvo kulturnih obrazaca, bez obzira na to dolaze li iz Europe, Azije, Afrike ili Latinske Amerike. Autori izložbe, dr. Sanja Lazarević i dr. Biserka Cvjetičanin, su složenu izložbenu građu skupili u nekoliko cjelina koje zorno tumače nama nedovoljno poznatu problematiku. Tako ćemo upoznati religiju i vjerovanja u pojedinim nesvrstanim zemljama, ceremonije i predstave, muzičke instrumente, umjetnički obrt, namještaj, posuđe i spremnice, tekstil i odjeću, nakit i ukrašavanje, te oružje. Izložbu su zajednički organizirali Etnografski muzej i Institut za zemlje u razvoju u Zagrebu, te Komisija za kulturne veze s inozemstvom Republičkog komiteta za prosvjetu, kulturu, fizičku i tehničku kulturu Socijalističke Republike Hrvatske. 
Uoči 21. zasjedanja UNESCO -a. Jedinstvo kulturnih obrazaca. U Etnografskom muzeju u Zagrebu otvara se izložba pod naslovom Iz kulturne riznice nesvrstanih i zemalja u razvoju. To je prvi pokušaj jedinstvene prezentacije kulturnog blaga tih zemalja. U okviru izvankonferencijskih aktivnosti povodom 21. generalne konferencije UNESCO -a, Etnografski muzej u Zagrebu u suradnji s Institutom za zemlje u razvoju priprema izložbu pod naslovom "Iz kulturne riznice nesvrstanih i zemalja u razvoju". Tim povodom, a uoči otvorenje koje će biti 18. rujna, razgovarali smo s autorima dr. Sanjom Lazarević, voditeljima odjela izvaneuropskih kultura Etnografskog muzeja u Zagrebu i dr. Biserkom Cvjetičanin, znanstvenim suradnikom Instituta za zemlje u razvoju iz Zagreba. Dr. Sanja Lazarević između ostalog kaže: Etnografski muzej u Zagrebu želio je da u čast 21. generalne konferencije UNESCO -a na jednom mjestu i objedinjeno jednom koncepcijom prikaže bar dio kulturnog trezora zemalja Azije, Afrike i Latinske Amerike. To je prvi pokušaj da se predoči, zajedno, bez podvajanja, kulturni trezor tih zemalja. Poznato je da su u čitavom svijetu muzeji s izvaneuropskom građom jedan tip muzeja, a s nacionalnom građom drugi tip muzeja. Ova izložba želi pokazati jedinstvo tih kulturnih obrazaca bez obzira dolaze li iz naše zemlje, dakle, iz dijela Europe ili iz Azije, Afrike i Latinske Amerike. To je novina u koncepciji, a materijali od kojih se izložba sastoji inventar su spomenutih kontinenata i, naravno, materijalizirani predmeti duhovne kulture. Neki predmeti s područja duhovne kulture mogu se vizualno predočiti materijalnim predmetima. Predmeti naših nacionalnih kultura i naše nacionalne etnografije bit će na izložbi predočeni podjednako kao dio europske kulture. Izložba sadrži određeni broj fenomena koji tretira. To su "Religije i vjerovanja",, "Ceremonije i predstave", "Muzički instrumenti"; "Umjetnički obrt", "Namještaj", "Posude i spremnice", "Tekstil i odjeća", "Nakit i ukrašavanje" te "Oružja". Dr. Biserka Cvjetičanin, upotpunjava ovu informaciju: U okviru izložbe koja se ovih dana postavlja u Etnografskom muzeju, naš Institut priprema izložbu knjiga s područja kulture umjetnosti i književnosti zemalja u razvoju i nesvrstanih zemalja, te naših autora, stručnjaka s područja kulture za zemlje u razvoju. Odlučili smo da prikažemo što je kod nas, u našoj kulturnoj suradnji do sada napravljeno na području kulture i kada je sačinjen izbor prevedenih knjiga iz Latinske Amerike, Azije, Afrike, te arapskih zemalja, znači sa svih kontinenata, vidjelo se koliko je Jugoslavija aktivna na području prevođenja. Zastupljeni su svi jugoslavenski izdavači s knjigama na jezicima jugoslavenskih naroda. Izložba je zamišljena tematski, kultura u širem smislu, umjetnost i književnost, poezija i proza. Odlučili smo se za nešto širu koncepciju, što je uostalom i koncepcija izložbe uopće. Naći će se tu knjige ne samo iz nesvrstanih zemalja, već i onih koje se bore za nezavisnost. Ne može se zaobići Pabla Nerudu kada se zna u kakvoj je političkoj situaciji danas Čile, ili južnoafrička poezija, ili na primjer kultura Zimbabvea koji je tek nedavno stekao nezavisnost. I upravo zbog toga što smo željeli prikazati naš odnos prema oslobodilačkim pokretima u svijetu, nismo se ograničili samo na nesvrstane zemlje, završila je Biserka Cvjetičanin. Ukoliko nerazumijevanja među ljudima nastaju zbog međusobnog nepoznavanja, kao što je napisao strastveni istraživač Centralne Afrike Dragutin Lerman, onda ova izložba zacijelo pridonosi sporazumijevanju i upoznavanju s kulturama i civilizacijama dvadeset i četiri zemlje koliko će ih eksponatima biti predstavljeno. Napisala Đurđa Miler. 
O hrvatskim istraživačima Mirku i Stevi Seljanu mnogo se pisalo. Njihova putovanja po Africi i Južnoj Americi pratile su naše, i ne samo naše, revije i dnevni tisak od 1902. sve do naših dana. Navršila se i proslavila stogodišnjica njihova rođenja. Po naravi stvari njihova ostavština pripala je muzeologiji i arhivistici. U cijelosti je tezaurirana i prezentirana u Etnografskom muzeju u Zagrebu. Sadržajem njihova su istraživanja interdisciplinarna. Pripadaju geografiji, hidrografiji, kartografiji i antropogeografiji. Životni poziv. Po načelu međuzavisnosti i po afinitetu ona su nužno etnološka, a potom i kulturnopovijesna. Ostaju i svojevrsni segment povijesti našeg iseljeništva u Novom svijetu. Njihov kulturni napor odrazio se, napokon, i u publicistici, još točnije, u našoj putopisnoj književnosti koja u braći Seljan nalazi svoje najplodnije predstavnike na kraju prošlog i u osvit ovog stoljeća. Iako autodidakti, ostavili su našoj sredini vrijedan kulturni, pa i znanstveni opus. Kontinent na kojem zatim nastavljaju svoje eksploracije ni u čemu nije nalik na afrički rog gdje su se od prve suočili s dalekim i nepoznatim. Po dolasku u Brazil 1903. osnuju poduzeće s kojim će ugovarati poslove s pojedinim južnoameričkim državama i poslovnim društvima. Kao istraživači nastavili su govoriti, prije svega, geografskim jezikom. Crtežom najtočnije zapisuju krajeve kroz koje prolaze i ljudske grupe na koje nailaze. Njihovi krokiji nisu nenastanjeni. Čovjek je u središtu njihove antropogeografije. Kontinuitet rodoljublja. Danas je dokazano da je jedan od razloga dolaska braće Seljana u Južnu Ameriku bio i taj da svojim istraživačkim radom pomognu našim iseljenicima ukazujući im na prilike i mogućnosti zarade u pojedinim krajevima, da se međusobno upoznaju pa da jačaju društveno- političke i financijske veze među tamošnjim hrvatskim i ostalim slavenskim useljenicima. 1903. godine istražuju desnu obalu Paranapaneme i tu nailaze na velike fazende kave i šećerne trske. Ipak, po prirodi stvari ostaje da u Južnoj Americi vrše geografska istraživanja u toku kojih ispituje život i kulturu domorodačkih plemena i, kad god je to moguće, skupljaju građu etnološke provenijencije. U domovinu šalju i kulturni inventar južnoameričkih Indijanaca te obogaćuju Arheološki odjel Hrvatskog narodnog muzeja. S puno dobre volje podupiru Geološki i Zoološki muzej u Zagrebu. Godine 1913. Mirko je nestao u peruanskim prašumama. Na čelu ekspedicije pionirskim je žarom krčio pikadu. Stevo s dubokom ranom na srcu nastavlja, logično i nužno jer ne zna što drugo činiti, profesiju eksplorera. Putuje po Srednjoj i Južnoj Americi i bavi se proučavanjem ruda. Ovih je dana u Etnografski muzej u Zagrebu stiglo pismo Zore Seljan koje ćemo citirati:  Nas u Brazilu duboko je potresla smrt maršala Tita. Nema sumnje da je Tito bio najznačajniji državnik našeg vremena. Prvi je vidio opasnost od staljinizma. Titovu ostavštinu danas možemo opisati s dvije riječi: napredak i sloboda. Čak i na svom pogrebu uspio je skupiti svjetske državnike i nagnati ih da misle o miru u ovom teškom trenutku. Šaljem voljenom narodu Jugoslavije naše duboko suosjećanje zbog gubitka tog značajnog čovjeka. Ako postoji utjeha, onda je to primjer koji će biti u nama još mnogo stoljeća. Napisala Aleksandra Sanja Lazarević.
Egzotika dalekog Arnhema. Živa tradicija slikarstva, rezbarstva i pletarstva australskih domorodaca znalački prikazana u zagrebačkom Etnografskom muzeju. O svjedočenju Jennifer Isaacs, autorice popratnog teksta u katalogu izložbe "Umjetnost aborigina sjeverne Australije" u dijelu zemlje koju zovu Arnhem život domorodaca se ni danas bitno ne razlikuje od života njihovih davnih predaka. To je posebno važan podatak za bolje razumijevanje izložbe upravo otvorene u Etnografskom muzeju, jer ono što posjetioca u prvi mah može zbuniti, to je učestalo potpisivanje imena uz slike i druge predmete rezbarstva ili pletarstva. Otud nedoumica: je li riječ o etnografskoj priredbi, a ako jest, zašto ukazivanje na tvorca pojedinog izloška? Ili je možda riječ o naivnom autoriziranom stvaralaštvu, gdje je nužno spomenuti autora? No, to je već područje koje izlazi iz okvira etnološkog zanimanja. Naime, naivno stvaralaštvo karakterizira originalnost, individualnost izraza, dok je za anonimnu pučku umjetnost karakteristično pridržavanje određenog obrasca koji se prenosi s naraštaja na naraštaj. Na izložbi domorodaca iz Arnhema vidi se mahom rad baštinjene narodne artikulacije, bilo da je posrijedi slika na kori eukaliptusa, ili muzički instrument ili pogrebni stup od drveta što su ga izdubili termiti, bilo obredna maska ili kakva prostirka od vlakna palme pandanus. Ipak, gotovo svi izloženi predmeti imaju u katalogu podatak o autoru- njegovo ime. Odgonetku takve vrste prezentacije, neuobičajene u muzeološkoj praksi, valja potražiti u aktivnosti Odbora za umjetnost domorodaca pri Savjetu Australije. Makoliko da je način življenja u teško pristupačnim i škrtim predjelima Australije kao što je to i zemlja Arnhem, očuvan u glavnim obrisima, civilizacija i kultura evropskih doseljenika svejedno postupno nagrizaju stoljetnu izolaciju domorodaca od dodira s kulturom i civilizacijom zapadnog tipa. Australske vlasti, naravno, daju šansu za prilagodbu domorodaca suvremenom ritmu i tipu življenja kad to pojedinac ili grupa hoće, ali isto tako daju šansu za maksimalno očuvanje tradicije u sredinama koje se otimaju novovjekovnoj kulturi i civilizaciji. Spomenuti odbor čak ekonomski potiče domorodce na čuvanje tradicionalnog stvaralaštva, otkupljujući im razne proizvode i umjetnine. U krajevima gdje je tradicija zamrla ili gasne, Odbor stimulira obnovu prastarih vještina. Jedan od modusa poticala jest i isticanje umjetnikova imena uz masku ili sliku kreiranu u duhu pučke domorodačke umjetnosti. Karakteristično je za australske aboridžine, slično kao i za afričke Bušmane, da su sve donedavna ostali skupljači plodova i lovci i da nikada nisu usvojili umijeće poljodjelstva, obradu metala pa čak ni stočarstva. Međutim, kako to naglašava Jennifer Isaacs, domorodci su, u sukladnosti sa svojim načinom života i uvjetima u kojima su obitavali i obitavaju, razvili svoju tehnologiju, svoju duševnost unutar osebujne kozmogonije i svoj način življenja u zajednici- svrsishodna pravila društvenog vladanja. Srž domorodačke umjetnosti jest u neraskidivoj sprezi s pučkom kozmoginijom. Slike su, primjerice, strogo stilizirane, gotovo ornamentalizirane i sa shematskim prikazima životinja, vode ili zemlje, ali ta skromna morfologija i ikonika egzistiraju u domorodačkoj svijesti isključivo kao posrednici između mita i zbilje. Ta slika je vizualizacija relacije između svete prošlosti Vremena Sna i jednako svete sadašnjosti koja je bremenita legendama o nastanku svemira i životinjskih vrsta, čovjeka i rijeka, planina i mora. Legende i mitovi prenose iskustva predaka, a ta su iskustva važna i danas: za rođenje i smrt, za brak, za narod i za pojedinca, za trgovinu. Slike australskih domorodca nose za život važne upute i kozmogonijske istine. Međutim, unatoč uvjetovanosti pristupa i funkcije likovnih umjetnosti u svakovnevici i kulturnoj tradiciji naroda, domorodačka umjetnost posjeduje zasebne likovne vrijednosti, ekonomičnost izraza, dekorativnost, bogati grafizam, dinamičnu kompoziciju, arhaičnu paletu. Izložba slikarstva, rezbarstva i pletarstva australskih domorodaca, čija je živa tradicija prikazana sa 118 ekspozita autentične izvedbe, prva je te vrste u Zagrebu i stoga osobito privlačna svim grupama posjetilaca. Napisao Josip Škoca. 
Umjetnost australskih prastanovnika. Početkom listopada otvorena je izložba Umjetnost Aborigina sjeverne Australije koja će trajati puna tri mjeseca. To je izvanredna prilika da se naša školska mladež upozna s bogatom umjetnosti prastanovnika ovog dalekog kontinenta koji je prepun kontrasta svakako je sudar domorodačke kulture s europskom. U Australiji domaći stanovnici posebno nastoje sačuvati prakulturu svojih predaka pa je organizirano predstavljaju i svijetu, kako bi pokazali značenje i vrijednost radova (i kulture) iz najranijih razdoblja "poslije nastanka svijeta". Raskoš i brojnost izložaka (113) omogućuju posjetitelju da doživi jedan neobičan svijet s mnogo šara i apstrakcije koje su vezane za mnoge mitove i plemenske običaje. Predočeni su predmeti slikarstva, rezbarstva i rukotvorina, s izuzetnim naglaskom na umjetnosti u zemlji Arnhem. To je najbogatije područje australske umjetnosti. Izlošci se odlikuju bogatstvom crteža i prizorima vezanim za religiozne kultove, mijenja godišnjih doba i tijeka života. Praumjetnost u sjevernoj Australiji nastajala je spontano bez nekih "umjetničko- autorskih ciljeva. Stvarao je samo onaj koji je imao dara i pobude, što je izvirala iz odnosa drevnog čovjeka prema totemu, kultu i prirodi. Valja, međutim, pripomenuti da je stvaralaštvo bilo "prirodni" monopol muške čeljadi. Osnovni materijal za oblikovanje prvenstveno je bila kora drveta i drvo. Izložba Umjetnost Aborigina sjeverne Australije vrijedan je prinos upoznavanju dalekih krajeva i svjetova, a za našu zemlju su je ostvarili Etnografski muzej u Zagrebu i Etnografski muzej u Beogradu, u suradnji s Odborom za umjetnost Aborigina australijskog Savjeta. 
Izložba Dragutin Lerman istraživač Afrike. Izložba Dragutin Lerman istraživač Afrike otvorena je u lipnju 1982. godine povodom dana slavonske kulture u slavonskoj Požegi. Postavljena je u izložbenoj dvorani Muzeja Požeške kotline. Izložbu je otvorila Aleksandra Sanja Lazarević, voditelj zbirke izvaneuropskih zemalja u Etnografskom muzeju u Zagrebu. Namjera nam je bila da podsjetimo Požežane na slavnog im sugrađanina, baš u godini kada se navršava 100 godina kako je on kao devetnaestogodišnji mladić stupio na tlo Afrike. Već na prvom putovanju stječe veliko povjerenje zapovjednika ekspedicije Henryja M. Stanleyja. Tako, kad je ovaj morao otputovati, Lerman postaje zapovjednik. To prvo putovanje traje do 1885. godine. Drugo putovanje u tadašnji Kongo bilo je 1888. do 1891. godine kad sudjeluje u ekspediciji kapetana Van de Valdea i poručnika Lienarta, koja je imala za zadatak da ispita južne dijelove Konga. Treći boravak u Kongu trajao je od kraja 1891. do 1894. godine, kad se Lerman bavio istraživanjem terena i osnivanjem novih stanica u istočnom Kongu. Godine 1892. imenovan je zapovjednikom stanice i okružja Popokabaka s činom kapetana. Posljednji Lermanov boravak u Kongu trajao je od 1895. do 1896. godine. Kad je imenovan generalnim komesarom, tj povjerenikom za Istočni Kongo. Iako je bio u službi belgijske vlade, bavio se samo činovničkim dužnostima. Propješačio je skoro cijeli Kongo, sudjelovao je u mnogim pregovorima i reguliranju odnosa između plemena na tom području. Svoje doživljaje Lerman je bilježio u dnevnik koji se čuva u JAZU. Prilikom tih putovanja Lerman je sakupio velik broj raznovrsnih predmeta materijalne kulture. Tu bogatu i vrlo vrijednu zbirku poklonio je Etnografskom muzeju u Zagrebu. Manju zbirku predmeta, fotografija i raznih dokumenata posjeduje Muzej Požeške kotline u Slavonskoj Požegi. Početak izložbe posvećen je dokumentima i fotografijama. Zatim slijede predmeti iz dnevne upotrebe. Najviše su to predmeti od trstike i pletera. Razne košare, prostirka od rafije, dvije niske drvene stolice te nekoliko drvenih spremica i spremica od tikvice. U jednoj vitrini je materijal većinom predmeti od slonove kosti i slame. Izuzetnu pažnju posjetilaca pobudile su dvije maske. To su ceremonijalne maske od kojih je jedna drvena obojena u bijelo, crno i crveno. Nad glavom je okrugla kapa ispletena od trstike i palme, a uokviruju je rese od palmine rafije. Druga maska je s resama i ovalnom kapom pletenom od trstike. Obje maske pripadaju plemenu Ba-yake iz Centralne Afrike. Pošto je narod, među kojim je D. Lerman boravio, bio ratnički, on je sakupio i mnogo oružja. Zato je oružje zauzelo dosta mjesta i na izložbi. Spomenula bih samo nekoliko vrlo lijepih izložaka. Tu su dva štita pletena od trstike. Prvi je ukrašen kauri- školjkama, ornamentiran u crnoj i žutoj boji, a drugi je poprečno pleten s drvenim prihvatom na kojem je tkani remen za nošenje, a na vrhu je kožni remen za vješanje. Zatim je tu poglavičin nož za udar s dvostrukim sječivom u obliku kljuna. Drveni držak omotan je navojima žice a završava valjkastim stupićem. Pripadao je plemenu Azande. Izložbu su upotpunile tri velike fotografije D. Lermana, afričkih djevojaka, svečano okićenih, te djece koja boluju od bolesti spavanja i portret u ulju Dragutina Lermana koji je i inače u stalnom postavu Muzeja Požeške kotline. Napisala Ljubica Igić. 
Zanimljiva izložba u Zagrebu. Narodna umjetnost Ekvadora. U zagrebačkom Etnografskom muzeju možemo ovih dana razgledati vrlo zanimljivu izložbu narodne umjetnosti iz latinskoameričke države Ekvador. U pretpovijesno doba na ovom području živi veći broj indijanskih plemena koje osvajaju pripadnici plemena Shiri i osnivaju kraljevstvo Quito, da bi u XV stoljeću zavladali Inke, koji su uz Maye i Azsteke pripadali narodima visoke civilizacije. Kraljevstvo Quito kolonizirali su Španjolci 1533. godine opustošivši takvu jednu kulturu koja je bila u punom cvatu i na vrhuncu svoje moći. Sinkrazijom Španjolaca i Indijanaca, te napose njihovim različitim načinom življenja, razvila se karakteristična i osebujna kultura. Životopisne nošnje, u koje su paralelno uklopljeni elementi španjolskog i indijanskog prežitka, tvore jedan konhlomerat u kojem je moguće graduirati odjevne predmete po kulturnoj pripadnosti. Na izložbi su mahom zastupljeni odjevni predmeti svakodnevna nošnja i odjeća ceremonijalnog tipa. Ovdje možemo vidjeti način izrade slamnatih šešira koji su preplavili svijet. Na području Ekvadora i Perua obitavaju Jivaro indijanci znani kao lovci na ljudske glave koje su posebnom tehnikom sušili i umanjivali do veličine šake a zovu ih tsantsa. Jednu takvu glavu možemo vidjeti i u stalnom postavu zagrebačkog Etnografskog muzeja u zbirci izvaneuropskih civilizacija. Kustos Etnografskog muzeja Damodar Frlan obavijestio nas je da je izložba Narodna umjetnost Ekvadora bila prezentirana u Austriji. Posredstvom Komisije za kulturne veze s inozemstvom dopremljena je u Jugoslaviju, gdje je najprije bila postavljena u Ljubljani, a sada u Zagrebu. Planirano je da se nakon Zagreba preseli u Beograd i Skoplje. Vjerujemo da među ININIM radnicima ima ljubitelja latinsko- američkog folklora i kulture drevnih indijanskih naroda koji će sa zanimanjem razgledati ovu izložbu. Napisala Dinka Brusić Lenković.
Izložba u Etnografskom muzeju u Zagrebu. Narodna umjetnost Ekvadora. Organizatori izložbe su zajednički Ambasada Ekvadora za SFRJ, Komisija za kulturne veze s inozemstvom Republičkog komiteta za prosvjetu, kulturu, fizičku i tehničku kulturu SR Hrvatske i Etnografski muzej u Zagrebu. Jedna od rijetkih izložaba iz Južne Amerike i prva izložba iz Republike Ekvador prezentira pučku umjetnost naroda u koju su direktno utkane mnoge značajke umjetnosti Inka. Izložbi koju je otvorila Aleksandra Sanja Lazarević, znanstveni suradnik muzeja i organizator te izložbe, prisustvovali su i mnogi uzvanici konzularnog kora stranih zemalja. Doajen francuskog konzularnog kora Jacques Guepratte, švicarskog Herman Rieder i austrijskog dr Peter Niesner. Kako bi uljepšali tu kulturnu manifestaciju, članovi bolivijske muzičke grupe "Ayullu" izveli su prisutnima nekoliko originalnih južnoameričkih kompozicija. 
Etnografija. Živa paleta naroda. Uz izložbu Narodna umjetnost Ekvadora u Etnografskom muzeju u Zagrebu. Na toj dragocjena izložba uviđamo kako malo znamo o stvaralaštvu prijateljskog naroda. Geografska udaljenost je tanka isprika našoj europocentričnosti. Postav u Etnografskom muzeju u Zagrebu premješten je iz Ljubljane, a poslije će u Beograd i Skopje, a podređen je kulturi odijevanja i proizvodnji vunenih tkanina te proizvodnji glasovitih panama šešira koji se prave od vlakana palme toquilla. Ostalo je u drugom planu, ali ipak dovoljno informativno da naznači raspon ekvadorskih posebnosti. Pučka umjetnost Ekvadora, kaže Sanja Lazarević, znanstveni savjetnik u Etnografskom muzeju, progovara materijalom i tehnikama, običajima i obredima, koji su danas svojina Republike Ekvador, ali povijesno gledano ta umjetnost je vrsta preživljavanja one sjajne kulture što je svoj uspon i najpozitivniji izraz zabilježila u epohi velike kulture Inka. Toj kulturi pripadalo je i područje Ekvadora u času najezde španjolskih osvajača pod vodstvom Francisca Pizzara 1533. Izložba narodna umjetnost Ekvadora neobično je živa paleta svakodnevnog trenutka i svečanog trenutka naroda Ekvadora, kaže Sanja Lazarević. Piše Josip Škuca.
Dragutin Lerman požežanin radoznalog duha. Otvorenjem etnografske izložbe pod nazivom Dragutin Lerman istraživač Afrike u Muzeju Požeške kotlina. Autor postava Centra za kulturu i obrazovanje. Četrdeset izloženih eksponata govore o običajnom i dnevnom životu Afrikanaca 19. stoljeća. Izloženi su predmeti dnevne upotrebe, zanimljivo oružje, nakit i amuleti, zatim maske, skulpture i muzički instrumenti. Sve to samo je dio bogate ostavštine Dragutina Lermana koju je istraživač zaslužio i pronašao na svojim dugim putovanjima. Jer on je sakupio veliku zbirku oružja, nakita, religijskih skulptura i slično plemena Centralne Afrike i poklonio ih Etnografskom muzeju u Zagrebu. Postav u požeškom Muzeju samo je dio te zbirke i one, manje, koju posjeduje Centar za kulturu i obrazovanje. Tom izložbom se komemorira ličnost i djelo velikog požeškog sugrađanina Dragutina Lermana- kaže u katalogu što je štampan za ovu priliku. U ovoj godini obilježava se 100 godina otkako je on prvi put stupio na tlo Afrike. Napisao B. Jakšić. 
Kultura. Međunarodna kulturna suradnja. Bolivija u slici i riječi. Na Danima Bolivije, Dani Bolivije, idućeg tjedna će nizom manifestacija biti predstavljena kultura te latinskoameričke zemlje. Još jedna latinskoamerička zemlja bit će predstavljena Zagrepčanima: ovaj put Bolivija, zemlja Inka, izumrle indijanske etničke grupe iz plemena Kečua na području Anda i to posredstvom brojnih priredbi, koje organiziraju Centar za kulturu i informacije Zagreb i Savez za esperanto Hrvatske. Dani Bolivije počinju u ponedjeljak otvaranjem izložbe predmeta iz folklora Bolivije pod naslovom Kutak Bolivije. Postav je Etnografskog muzeja. Odmah poslije otvaranja izložbe, u istom prostoru, Centru za kulturu i informacije, održat će se razgovor Bolivija- povijest, društveno- politički i ekonomski trenutak zemlje, a u njemu će sudjelovati ambasador Aleksandar Demajo, dosadašnji ambasador SFRJ u Boliviji, i David Rey, Bolivijac nastanjen u Zagrebu. Razgovor će voditi Judita Rey Hudeček. Folklor Bolivije i koncert grupe Ayllu koja izvodi izvornu glazbu Anda. Koncert vodi Vida Jerman. Boliviju u slici i riječi predstavit će nam Tibor Sekelj, naš poznati etnolog, istraživač i pisac, koji je boraveći u Boliviji napisao nekoliko knjiga o toj zanimljivoj zemlji. Putopisno- etnološko predavanje, izvode izvornu glazbu Anda. Nakon dolaska kršćanstva na tlo Južne Amerike mnoge autohtone kulture su uništene, stare religije gotovo zaboravljene. U Boliviji, međutim, još uvijek živi kult malog dobroćudnog božanstva Ekeka. Na predstavljanju o povijesnim istraživanjima tog kulta bit će predstavljena i dvojezična knjižica na esperantu i hrvatskosrpskom jeziku o bogu Aymara i Indiosa. O Jugoslavenima u Boliviji, kao što je poznato, u Boliviji je velik broj naših iseljenika i njihova se prisutnost u toj južnoameričkoj zemlji osjeća u kulturnom, političkom i ekonomskom životu. Napisao B. Vukušić. U Etnografskom muzeju u Zagrebu priprema se izložba o znamenitim istraživačima Stevi i Mirku Seljanu. Braća na dvoru Etiopskog cara. Karlovčani braća Seljan na svojim su putovanjima obavili mnoga geografska i mineraloška istraživanja za lokalne vlasti u Africi i Latinskoj Americi te prikupili obilje dragocjene etnografske građe. Imade navada u ljudskom životu kojih se čovjek ne može riješiti, koje imadu isti upliv na živce kao na morfinistu morfijum i na pušača duvan. Jedna od tih navada jest i nagon za putovanjem, čežnja za širokim svijetom, za poruku dalekih i nepoznatih krajeva. To je otrov koji je gorak, ali kad ga čovjek jedanput okusi, ne može više da ga se riješi. Rijetkima od putnika istraživača je bilo suđeno uživati plodove svoga truda, najviše ih je ostavilo svoje kosti u stranih dalekih krajeva, a oni koji su bili tako sretni, da se vrate u domovinu, ostali su robovi bolesti- posljedica muka, trudova i podneblja divljih predjela. To je sudbina istraživača- koja ne smije da ga straši. Pedeseta obljetnica smrti mladoga Steve, povod je da se, iako je bilo mnogo napisa u novinama, podsjetimo njihovih vrijednih istraživanja po Etiopiji i Južnoj Americi. Svjetski putnici. Svjetski putnici rodom karlovčani Stevo i Mirko Seljan. Seljani su se, osim kao diplomati, pokazali i kao vrsni geografi, posebno Mirko, koji je rukom izradio kartu južne Etiopije, a značajni su i njihovi etnološki rukopisi. U Etiopiji su osnovali i naselje Seljanville, od kojega u ostale još samo ruševine, piše dr. Aleksandra Sanja Lazarević u knjizi Život i djelo braće Seljan. Godine 1902. Seljani napuštaju Etiopiju, prije toga Meneliku, Etiopskom caru, predali su izvještaje o područjima koja su istraživali, a on ih je okitio Solomonovim križem i insignijom Etiopske zvijezde te im dao titule vikonta od turkana po provinciji u kojoj su proveli gotovo tri godine. Osim "želje za evropskom civilizacijom", postojao je još jedan, vjerojatno mnogo važniji razlog.
Istraživačima u čast. U Etnografskom muzeju otvara se izložba Sjećanje na braću Seljan u povodu 50. obljetnice smrti Steve Seljana. Autorica je dr. Sanja Aleksandra Lazarević. 
12. međunarodni kongres antropoloških i etnoloških znanosti u Zagrebu. Broj sudionika svakodnevno se povećava. Zanimljiva izlaganja o trećem svijetu. Treći svijet očima drugih. U srijedu, trećeg radnog dana održavanja najvišeg skupa antropologa i etnologa u Zagrebu, scenario kongresnih događanja ponešto je skraćen. Naime, radi poslijepodnevne barbecue party roštiljade koja je za sve sudionike kongresa upriličena u starom dvorcu Mokrice, sa zabavnim programom, radni dio ograničen je samo na prijepodnevnu satnicu. Usprkos tome što je kongres već u središnjici, broj znanstvenika koji sudjeluju na skupu (zasad više od dvije tisuće) svakodnevno se povećava. Ne jenjavaju gužve pred prijemnom recepcijom za naknadnu registraciju netom pristiglih znanstvenika. Tako će, vjerojatno, točan broj sudionika kongresa biti poznat tek po njegovom završetku. Okviri kolonijalizma. U sklopu simpozija Antropologija trećeg svijeta Obrazovanje, istraživanje i primjena zapaženo je predavanje imao je prof. dr. Mohan K. Gautam iz Indije, koji radi na Institutu Kern Sveučilišta u Leidenu u Nizozemskoj. Govoreći o europskoj percepciji kultura trećeg svijeta, osvrnuo se na povijest opisujući konflikte koji su nastali između pridošlica iz nerazvijenih i starosjedilaca u visokorazvijenim zemljama. Razlike su najviše proizlazile zbog posebnosti u ekonomskim i kulturnim aspektima. Antropologija se u tim zemljama razvila u krilu kolonijalizma, pa se dugo smatralo da ako netko želi poslali dobar stručnjak, mora studirati u Velikoj Britaniji ili SAD-u. Takav odos treba mijenjati i razvijati vlastitu metodologiju, ponajviše zbog osebujnosti tih kultura. Ako se to ne učini, i dalje će se europeizirati treći svijet, a ljudi gledati kao "egzotični divljaci."


13.4 9:50