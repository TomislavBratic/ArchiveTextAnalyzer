Prvi dan u ponovno otvorenom Etnografskom muzeju. Bubnjevi, koplja i ogrlice iz Polinezije, zanimljiva glazbala na žice iz Zaira, mnoštvo predmeta kojima su se ljudi širom svijeta stoljećima služili, našli su se tamo zajedno, pregledno raspoređeni. 
Tu cjelinu zaokruživale su zbirke raznovrsnih predmeta iz vaneuropskih zemalja, među kojima se ističe Lermanova zbirka iz Centralne Afrike (Kongo). 
Kultura. Zaboravljena priroda skupljača. Poklon što ga je učinila Alice B. Wilson, majka generalnog konzula SAD Ormea Wilsona u Zagrebu, Etnografskom muzeju, i koji je ovoga tjedna javno izložen u izvaneuropskom odjelu, potiče nas na opservaciju o donaciji kao bitno kulturnom činu, osobito u slučaju zagrebačkog muzeja. Primjer braće Seljan, Lermana i Wickerhausea. Mirne duše smijemo konstatirati da se najdragocjeniji dio spomenutog odjela sastoji od poklona braće Seljana, Lermana i Wickerhausea, da potječe dakle od ranijih inicijativa, dok naša zemlja nije u duhu miroljubive aktivne koegzistencije prijateljski surađivala s takozvanim trećim svijetom koji je faktički predmet izučavanja i prezentacije u izvaneuropskom muzejskom dijelu. Odnosi su se od tada u srži promijenili, ali ne i naš odnos spram etnografije. Odnosno, ne prema javnoj, odgovarajućoj prezentaciji relevantnoga etnografskog blaga. Kolekcionari i muzeji. Danas niču privatne kolekcije. Raznoraznim kanalima slijevaju se zbirke u strogo omeđen prostor nečijeg stana i stoje tamo na zadovoljstvo uskoga kruga ljudi, daleko od očiju javnosti. Nije nam ni na kraju pameti da ustanemo protiv privatne zbirke kao takve, dapače, kolekcionar je oduvijek bio i ostao djelatnim kulturnim radnikom. On je to i sada i uživa potporu zajednice. Ali pitamo se gdje je ona urođena kolekcionarska želja da se bar ponešto iz zbirke ustupi mnogima na užitak? Donacija je uobičajeni način vladanja u kulturnome svijetu, i bilo bi promašeno svesti obogaćivanje muzejskih fundusa na društveni novac. Donacija je u sociološkoj i psihološkoj naravi skupljača pobudna karakteristika, konstitutivni element. Kineska zavjesa. To je slučaj i s darovateljicom iz Amerike. Gospođa Wilson darivala je mnoge institucije i njoj se učinilo sasvim prirodnim da nakon lanjskog posjeta zagrebačkome Etnografskom muzeju participira u njegovoj fizionomiji. Poslala je prekrasnu dekorativnu zidnu zavjesu kineskog porijekla, koju Sanja Lazarević u muzeju atribuira razdoblju Čing XVII- XIX stoljeća, a to je zadnji period kineske tradicionalne umjetnosti. Dimenzije su oko četiri metra na dva. Inskripcija sa zavjese nalazi se na dešifriranju u hamburškom Institutu za jezike Dalekoga istoka te će se vjerojatno saznati podrobniji podaci o nastanku i lokalitetu. Josip Škunca. 
Tibor Sekelj, poznati naš istraživač čije smo priloge sa šestog kontinenta svojedobno vidjeli na televiziji, prodao je uz simboličnu otkupnu cijenu dobar dio svoje nove zbirke, što ju je skupio na tom posljednjem putovanju Australijom odnosno Novom Gvinejom. Ponudio ju je najprije ponovo otvorenom Etnografskom muzeju u Etnografskom muzeju u Zagrebu. Višem kustosu u Zagrebu prof. Sanji Lazarević zbirka se veoma svidjela je i, uvjerena u njenu autentičnost sastavila je elaborat kojim je dokazala da je ova kupovina izuzetna prilika za muzej, jer za nešto novca dobiva višestruko vrijedne predmete, kakve izvaneuropska zbirka te kuće prije nije imala. Kolekcija Tibora Sekelja svidjela se i prvim posjetiocima muzeja, koji je za svotu od oko 850 milijuna starih dinara.
Vaneuropske kulture predstavljaju poseban i vrlo atraktivan odjel Etnografskog muzeja. Zbirka je bogata, a nastala je uglavnom poklonima brojnih darovatelja: putnika, pomoraca, misionara, umjetnika i istraživača. Na dragocjenoj zbirci Republike Zaira zahvaljujemo istraživaču Dragutinu Lermanu, a vrijednu etnološku građu iz Etiopije i Južne Amerike poklonili su istraživači braća Mirko i Stjepan Seljan. Admiral Viktor Wickerhauser poklanja Muzeju izvanrednu kinesku zbirku, a Milka Trnina, operna pjevačica, poklanja veći dio vrijedne japanske građe. Naš poznati istraživač Tibor Sekelj Muzej je obogatio građom iz Australije i Nove Gvineje. Tradicija poklanjanja se nastavlja, te izvaneuropska zbirka postaje sve bogatija. Potrebna nam je dugoročna i tješnja kulturna suradnja s nesvrstanim zemljama. Zbirka izvaneuropskih kultura u Etnografskom muzeju u Zagrebu. Težnja boljoj prezentaciji i boljoj organizaciji kulturne razmjene sa zemljama u razvoju sigurno bi pridonijela većem razumijevanju, pažljivijem i odmjerenijem donošenju, sudova o kulturama – koji su, napokon, i sudovi o nama samima, i, što je nadasve važno nama kao maloj zemlji, probijanju granica kulturnih pripadnosti i razvijanja takvog tipa senzibiliteta koji bi nam omogućio da vlastito kulturno stvaralaštvo obogaćujemo i u kontaktima s izvaneuropskim kulturama. Nada Švob Đokić, suradnik odjela za kulturu Instituta za zemlje u razvoju. Zbirka izvaneuropskih kultura u Etnografskom muzeju u Zagrebu. Približene paralele. Nerazumijevanja među ljudima nastaju zbog međusobnog nepoznavanja, napisao je u popratnom pismu Narodnom muzeju u Zagrebu Dragutin Lerman, jedan od naših najstrastvenijih istraživača nepoznatih područja Afrike, šaljući toj ustanovi bogatu zbirku dokumenata i predmeta crnačke kulture koja je, uz darove braće Seljan, temelj Izvaneuropske zbirke današnjeg Etnografskog muzeja. Zahvaljujući darovima kasnijih naših putnika, istraživača, pomoraca, misionara i umjetnika, Zagreb danas može ponuditi svojim građanima i gostima, po opsegu neveliku, ali izuzetno vrijednu i bogatu zbirku koja svjedoči o samosvojnoj, originalnoj i za nas i danas egzotičnoj kulturi dalekih naroda Afrike, Azije, Australije, Latinske Amerike, Polinezije i Melanezije. Posjet toj zbirci omogućuje nam da bar donekle smanjimo nerazumijevanje o kojem je pisao Lerman, ali nas istodobno obogaćuje spoznajom da je naša uglavnom eurocentrična orijentacija ostatak tradicionalističkog odnosa prema izvaneuropskim kulturama koji treba prevladati, jer se doprinos tih kultura međunarodnoj zajednici kulture i civilizacije ne smije zanemariti. Začetak ove zbirke seže stotinjak godina unatrag. Grofica Clementina de la Ronciere darovala je tada muzeju lik pretka Moai kavakava s Uskršnjih otoka iz otočne skupine u Polineziji. Kasniji darovatelji učinili su vitrinu Polinezije, po likovnim mjerilima, jednom od najljepših. Tu vitrinu krasi bogatstvo boja i raznolikost nakita od školjki i puževa od odjeće biljnog podrijetla, a posebice su reprezentativni primjerci tzv. tapa načinjeni od kore jedne vrste fikusa koji su služili kao odjeća, pokrivači, dekoracija i drugo. Raznorodno područje istočne Afrike, na kojem su se susretali islam s animiznom, kršćanstvo sa židovskom religijom, narodi negroidnog, hamitskog, semitskog i drugog porijekla, približila su nam braća Seljan, Okrugli štitovi od kože nosoroga ili vodenog konja Etiopljana i Somalaca, etiopska crna svila, noževi i ornamentirane sablje, nakit u tehnici filigrana – samo su dio bogate kulturne tradicije tih naroda. Dragutin Lerman pribavio nam je predmete dnevne upotrebe, nakit, oružje, muzičke instrumente, obredne maske i druge maštovite i lijepo ukrašene predmete naroda iz današnje Republike Zaira. Braća Seljan i Dragutin Lerman zadužili su nas time što su u zbirci stari predmeti, uglavnom iz prošlog i s početka ovog stoljeća. Suvremeni jugoslavenski istraživač Tibor Sekelj dopunio je australsku i novogvinejsku zbirku uglavnom novijim predmetima, a zbirke Kine, Japana i Indije zadivljuju nas upravo svojom starošću, jer neki od izložaka sežu u srednji vijek. Premda nastala kao rezultat skromnih darova naših ljudi i sporadičnih nastojanja pojedinih entuzijasta i zaljubljenika u izvaneuropske kulture, gotovo bez ikakve organizirane akcije skupljanja, zbirka u Etnografskom muzeju skroman je prilog upoznavanju i zbližavanju naših kultura s kulturnim postignućima naroda s dalekih paralela i meridijana. Napisala M. Jurišić. 
Književni prostor nesvrstanih. Snažan i autentičan glas slobode. Iz zbirke izvaneuropskih kultura u Etnografskom muzeju u Zagrebu. Zaire. Naše zanimanje za književnost zemalja u razvoju počinje tek u pedesetim godinama. Postoji li danas određeni književni prostor koji možemo nazvati književnošću nesvrstanih zemalja i da li tako mnogim književnim tokovima zatvaramo put njihova uklapanja u maticu današnje svjetske književnosti? Premda smo terminološki pred nepremostivom zaprekom. Ipak, uvjetno, moramo prihvatiti opći termin o književnostima onih naroda i zemalja koji su posljednjih desetljeća stekli nezavisnost ili je još svojom borbom stječu, izdvajaju se iz blokovske podjele svijeta. Naše zanimanje za književnost u razvoju i svih onih zemalja koje su posljednjih trideset godina tražile nezavisnost i samostalnosti u svjetskoj zajednici naroda, počinje u pedesetim godinama tiskanjem različitih antologija, zbornika i knjiga poezije afroazijskih i latinoameričkih zemalja i naroda. U mnogim našim književnim časopisima izlaze prve informacije o krvavim oslobodilačkim borbama vijetnamskog i korejskog naroda, o glasovima crnačkih pjesnika koji u afričkim kolonijama dižu svoj glas protiv evropskih imperijalističkih kolonizatora, o kubanskoj revoluciji, o indijskim, indonezijskim, cejlonskim, burmanskim pjesnicima, o poeziji otpora naroda Bliskog istoka, o probuđenim nacionalnim pjesničkim riječima na sjevernoafričkim obalama, itd. Prisjećamo se knjige Amuleti koja nas 1954. godine upoznaje s poezijom takozvanih primitivnih naroda Afrike, Sjeverne Amerike, Eskima i naroda na obalama južnih mora, a nekako u isto vrijeme i zagrebačka Epoha objavljuje niz knjiga o poeziji probuđenih naroda. Izlazi izbor iz suvremene crnačke i madagaskarske poezije francuskog izraza pod naslovom Crni Orfej, zatim pjesnici Azije u knjizi Ljubav i vjekovi, pa Pjesma afričkih crnaca, Korejska poezija, Arapska poezija. O indijskoj književnosti doznajemo također preko časopisa, a među prvim pjesnicima koje prevodimo je Tagora, i to izbor iz njegovih Gitanjala. Najreprezentativnija knjiga s područja indijskih književnosti je svakako antologija Hiljadu lotusa a s područja filozofije knjiga dva dijela Sarvepalija Radakrišnana. Što znamo, na primjer, o indonezijskoj, burmanskoj, cejlonskoj, korejskoj, vijetnamskoj, kubanskoj, meksičkoj i latinoameričkoj književnosti? Uz prijevode pojedinih pisaca koji su prešli nacionalne granice. Ipak, može se reći da u posljednje vrijeme raste interes za pisce iz takozvanog trećeg svijeta. Mnoge zbirke govore o sistematičnom upoznavanju s piscima i njihovim djelima koja se uklapaju u tokove svjetske književnosti kao snažan i autentičan glas slobodnog ljudskog bića u slobodnoj zemlji. Napisao Tomislav Sabljak. 
Kulturna baština nesvrstanih u muzejima Jugoslavije. Dijalog s Trećom svijetom. Naša u mnogo čemu mala sredina dala je potkraj prošlog i u osvit ovog stoljeća tri rasna istraživača: Dragutina Lermana i braću Seljane – Mirka i Stjepana. Istražujući goleme prostorne zapremine, bezimene bijele mrlje imenovali su svojim ili našim imenima. Okolnosti u kojima su ostvarivali svoje pionirske zamisli bile su nesvakidašnje teške. U zalog su dali zdravlje, dužinu vijeka i sam život. Iza sebe su ostavili dnevnike, pisma, geografske karte, fotografije i napose vrijednu etnografsku građu – nukleus Odjela izvaneuropskih kultura. Neka mi oproste i neki drugi, ovdje ne spomenuti putnici – darovatelji, koju se nas svojim dijelom zauvijek obvezali. Između dva rata i u najnovije vrijeme, od oslobođenja do danas, stvoren je treći svijet koji milenijsko nasljeđe upozorava koliko je totalan opus što ga zovemo Civilizacija nepotpun, ako i taj fundus ne progovori istim mnogoznačnim jezikom kojim progovaraju nacionalni fundusi u vlastitim zemljama. Po svojoj genezi, izvaneuropski fundus u našoj sredini idejno se razlikuje od identičnih fundusa u drugim dijelovima svijeta. Od nije ni rezultat kolonijalističke ekspanzije jedne sredine ni proizvod strasti profesionalnog skupljača koji u potrazi za "neobičnim" neodgovorno devastira kulturni fond jednog naroda. S ovakvim idejnim i humanističkim nasljeđem ušli smo u naše dane, bilježeći tek pokoji usamljeni pothvat. Današnja naša situacija, bez sumnje, paradoks je koji sve više potvrđuje pravilo. Premda protagonisti "trećeg svijeta", usmjerili smo se prema njemu samo parcijalno: politički i ekonomski. Gotovo je potpuno izostala kulturna dimenzija. Umjesto kontinuiteta, bilježimo diskontinuitet. Time nismo kazali da kulturna dobra nesvrstanog svijeta ne komuniciraju s našom sredinom. Dolaze u zemlju i stječu domicil kao privatna svojina, kao zbirke onih kojima se pruža prilika. Kao i u svim ostalim sredinama koje s nesvrstanim svijetom ne vežu zajednički proklamirani principi, ostajemo na entuzijazmu pojedinaca, jer ne napredujemo na liniji organizirane akcije. Odredili smo izvaneuropskoj etnološkoj gradnji fizički i duhovni prostor u odnosu prema našoj vlastitoj spomeničko etnografskoj kategoriji. U tom razmjeru ona je druga strana etnološke naučne discipline i vrsta zrcala u kojem prepoznajemo neka naša stanja zbog kojih je nemoguća usporedna kronologija. Nemoguća kronologija, rekosmo, ali ne i dijalog. Upravo taj dijalog s nesvrstanim svijetom naša je koliko težnja toliko i radni, dakle, društveni zadatak. Protagonisti smo "trećeg svijeta". Usmjerili smo se prema njemu politički i ekonomski. Usmjerimo mu se i kulturno da bismo ga zadobili povjerenjem. Aleksandra Sanja Lazarević, rukovodilac Odjela izvaneuropskih kultura Etnografskog muzeja u Zagrebu.
Nada Švob Đokić, Aleksandra Sanja Lazarević, Tomislav Sabljak. O djelatnostima za kulturu Instituta za zemlje u razvoju. Suradnja među nesvrstanima. U Zagrebu postoji Institut za zemlje u razvoju, a u njegovom sastavu već nekoliko godina djeluje Odjel za kulturu, koji prati i proučava kulturnu, prosvjetnu i znanstvenu suradnju Jugoslavije (ili socijalističkih republika) sa zemljama u razvoju. Odjel ujedno prati tu suradnju među nesvrstanima i drugim zemljama u razvoju. Svrha je njegova rada – treba li to isticati – poticanje te suradnje i s njom svih ostalih oblika kontakata Jugoslavije sa zemljama u razvoju. Od 1970. do 1973. suradnici tog odjela objavili su devet projekata i studija u kojima su obrađeni ti tipovi međunarodne suradnje. Djelatnost Odjela za kulturu zemalja u razvoju proizlazi iz načina djelovanja samog Instituta- osnovno je u koncipiranju istraživanja njegovanje interdisciplinarnog pristupa, jer nemoguće je pokušati razumjeti, spoznati nama stran i nepoznat svijet odlučimo li se samo za jednostran pristup – naime, samo za ekonomske kontakte. Kad je riječ o zemljama u razvoju, treba biti svjestan da je to pojam koji ih određuje samo s obzirom na njihov položaj prema industrijski razvijenim zemljama, a ništa ne govori o vrlo velikoj kulturnoj, društvenoj i proizvodnoj raznolikosti među njima. To treba posebice imati na umu govorimo li o kulturnoj razmjeni. U kulturi su specifičnosti pojedinih naroda najočitije. Ostvariti kulturni kontakt, koji osigurava ravnopravnu razmjenu različitih sadržaja, a putem vlastitog izbora i interpretacija svake pojedine zemlje, prilično je teško. Pogotovo je to teško zna li se da je opća razina informiranosti o zemljama i narodima Afrike, Azije i Latinske Amerike u nas vrlo niska, te da velika većina informacija koje o njima dobivamo dolazi iz bivših kolonijalnih metropola. U takvoj situaciji treba nastojati odabrati područja i sadržaje koje naša ili publika iz drugih zemalja može prihvatiti i adekvatno ih prezentirati. Naša dosadašnja kulturna razmjena sa zemljama u razvoju nije posebno plodna ni bogata. U posljednjih tridesetak godina, primjerice, u nas nije prevedeno i objavljeno više od pedesetak književnih djela iz Afrike, Azije i Latinske Amerike. Prezentacija naših književnih djela na tim kontinentima također je ograničena. Likovne izložbe, izložbe plakata i fotografija vrlo su rijetke, iako je posljednjih godina sudjelovanje naših autora na izložbama u zemljama u razvoju i njihovim u nas nešto češće. Razmjena folklornih, glazbenih i kazališnih asambala u posljednjih deset godina ne prelazi prosjek od dva gostovanja godišnje. Film- najčešće vrlo povoljan sadržaj kulturne razmjene – nije iskoristio svoju šansu većine filmova iz zemalja u razvoju koje imamo prilike vidjeti u nas (obično na TV-u) stara je ili nije prilagođena našem gledaocu. Premda u zemljama u razvoju postoji interes za naš film, prodaja dosad nije zadovoljila. Sredstva javnog informiranja, koja svakako treba da odigraju značajnu ulogu u kulturnoj razmjeni, samo su djelomice spremna za taj zadatak. Unatoč malim rezultatima, naš je interes za kulturno stvaralaštvo u zemljama Afrike, Azije i Latinske Amerike znatan. Institut za zemlje u razvoju (Odjel za kulturu) proveo je 1975. g. anketu među 325 kulturnih i prosvjetnih institucija u Jugoslaviji. Anketa je pokazala da je većina sudionika (oko 60 posto) zainteresirana za suradnju sa zemljama u razvoju. Kao osnovne probleme u realizaciji kulturne razmjene, većina sudionika ankete navodi nedostatak novca i organizacijsko- tehničke teškoće. Mnogo su manje teškoće u prihvaćanju i prezentiranju kulturnog stvaralaštva. Prirodno je da se kulturna razmjena naše i zemalja u razvoju ostvaruje u skladu s politikom nesvrstanosti. Ona stoga ne bi smjela biti kratka daha, niti se temeljiti na ad hoc pokrenutim akcijama koje obično slijede trenutačne političke kontakte. Naše veze trebale bi da teže širini, a da se to postigne nisu potrebne mnogo veća. 
Maske, jedan od najljepših iskaza narodnog stvaralaštva prijateljskog Meksika, tema su nove izložbe u Etnografskom muzeju u Zagrebu. Komisija za kulturne veze s inozemstvom izvršnog vijeća Sabora SR Hrvatske, ambasada Meksika u Beogradu i Etnografski muzeju u Zagrebu priređuju ovu izložbu u suradnji s Nacionalnim muzejom antropologije grada Meksika, odakle potječu sve maske koje ćemo vidjeti na toj izložbi, a dio su zbirke inž. V. J. Moya koja se čuva u tom muzeju. Ova vrijedna i zanimljiva izložba otvara se večeras.
Tisuću lica Meksika. U Etnografskom muzeju u Zagrebu održava se izložba "Maske Meksika". Zahvaljujući Komisiji za kulturne veze s inozemstvom organizirana je izložba "Maske Meksika2 u suradnji s Museom Nacional de Antropologia u Meksiku, koja je iz Ljubljane prenesena ovih dana u Etnografski muzej u Zagrebu, da bi kao svojevrsni ambasador svoje zemlje bila potom dalje prezentirana Portugalcima u Lisabonu. Da bi informacija o jednom dijelu narodne umjetnosti i običaja preko izloženih maski Meksika bila potpunija, prikazuju se filmovi Tisuću lica Meksika izrazito turističkog karaktera koji nas uvode u čudesan svijet prirode, života u kojem se stvarnost isprepliće s prošlošću koja ne živi samo u okamenjenim ostacima starih kultura Maya, Azteka, Tolteka. Izloženo je više od 200 maski iz zbirke ing. Viktora Jose Moya, koje su tek mali dio meksičke narodne umjetnosti i običaja koji svoje porijeklo nalaze u pretkolumbovskim starim civilizacijama, a zadržani su i prisutni i danas u narodu s kojim tvore vječni ritam u proslavljanju života – rađanja, rasta, umiranja. Taj životni krug meksički narod obnavlja i ponavlja u bezbroj rituala i karnevalskih svečanosti pri kojima maska zauzima centralno mjesto. Jer, ona je ne samo po riječima Ota Bihalji – Merina najstariji simbol otuđenja, već i mogućnost identifikacije kojom se ulazi u svijet nadnaravnih sila od kojih ovisi njihov život, a koje su hirovite kao što je hirovita tropska priroda koju oni personificiraju. Premda su ritusi i karnevalske svečanosti preživjeli svoje povijesno socijalne pretpostavke, maske su i dalje prisutne kao i sam čin prerušavanja, vezan za mnoge zadržane običaje u životu današnjeg Meksika. Nada Duić.
Dar Etnografskom muzeju. Etnografski muzej u Zagrebu obogatio se ovih dana novom vrijednom zbirkom – to je kolekcija arhaične kabiljske keramike, koju je u znak zahvalnosti za boravak u našem gradu darovala Muzeju gđa Karola Moirin iz generalnog konzulata SR Njemačke prije svog odlaska na novu dužnost (u Grčku). Kabiljska keramika u razvitku afričke keramike zauzima značajno mjesto. Riječ je, dakle, o izuzetno vrijednoj zbirci predmeta (osam komada), koje je Karola Moirin osobno skupila za vrijeme službovanja u Alžiru. Ovaj dan Etnografskom muzeju samo je jedan od niza kojim se nastavlja tradicija što su je započeli još Lerman, Seljan i Milka Trnina. Nju, eto, nastavljaju i konzularni predstavnici u Zagrebu. 
U odjelu Izvaneuropskih kultura prikazani su autentični predmeti materijalne kulture iz Konga, Etiopije, Južne Amerike, Japana, Australije i Nove Gvineje, što su ih muzeju poklonili naši istraživači D. Lerman, M. i S. Seljan, T. Sekelj i dr.
Braća Seljan. Stogodišnjica rođenja braće Seljan, Mirko i Stevo, zabilježena je prigodnom izložbom u zagrebačkom Etnografskom muzeju u kojem su izložbeni mnogi zanimljivi predmeti što su ih braća Seljan prikupila i darovala muzeju; oružje, odjeća, zemljopisne karte koje su sami izrađivali, odlikovanja, dnevnici, fotografije. Najzanimljiviji su svakako predmeti iz Abesinije koji svakom posjetiocu izložbe ilustrativno dopunjavaju sliku o boravku i uvjetima u kojima su živjela braća Seljan u tadašnjoj zemlji Menelika II. U povodu izložbe Sanja Lazarević, šef afričkog odjela Etnografskog muzeja, izdala je knjigu o braći Seljan, u kojoj je zanimljivo obrađen etnografski segment njihovog putovanja. No, kod nas nije izdano još nijedno djelo koje bi kompletno obuhvatilo neistraženi život i rad braće Seljan. Otac braće Seljan bio je krznar, pa možemo samo zamisliti koliko puta su se braća sjetila svog oca u džunglama Etiopije i Južne Amerike, gdje je lavlja koža bila jeftinija od jareće u Karlovcu, a o krokodilskoj koži meštar Seljan mogao je samo sanjati i vjerojatno u svojoj čitavoj krznarskoj djelatnosti nikad nije obradio jedan "kroko". 
Kultura. Život i djelo braće Seljan. U povodu 100. obljetnice rođenja velikih istraživača. U povodu stote obljetnice rođenja braće Seljan, hrvatskih istraživača Afrike i Južne Amerike, Etnografski muzej u Zagrebu priprema izložbu i jubilarnu publikaciju posvećenu njihovom životu i radu. I izložba i knjiga nose isti naziv Život i djelo braće Seljan. Prikupljeni kulturni inventar uglavnom je poznat javnosti -  oni su ga od 1902. do 1906. poklanjali Narodnom muzeju u Zagrebu, a danas ta ostavština pripada Etnografskom muzeju i najvećim je dijelom uvrštena u stalni postav tog muzeja. U posjedu Etnografskog muzeja je i arhivska dokumentacija koja sadrži rukopise, dnevnike i korespondenciju. Pisma koja su braća redovito slala obitelji, Narodnom muzeju, a najviše dru Franji Bućaru – smatraju se posebno značajnim izvorom informacija o njima. Bučar je naime, bio povjerenik i veliki prijatelj braće, čovjek koji je primao sve njihove putopise i druge tekstove što su slali u domovinu, a koje je zatim dostavljao redakcijama tiražnih listova, kao što su "Prosvjeta", "Vijenac" i "Obzor". S obzirom na to da su braća Seljan bili i vrsni kartografi, vlastitom su rukom po prirodi načinili niz karata Etiopije i Južne Amerike od Meksika do Perua. Posebno je zanimljiva njihova foto – dokumentacija, a i dnevnici o prilikama naroda i plemena u zemljama i krajevima koje su istraživali. Bilježili su njihove običaje, legende, načine življenja, itd. Usput su prikupljali etnografske predmete. S izložbom, koja se otvara početkom veljače i knjigom, koja ovih dana izlazi iz štampe, htio se ocijeniti cjelokupan prilog Mirke i Steve Seljana – rekla nam je Sanja Lazarević, autorica izložbe i knjige o poznatim istraživačima. Izložba utvrđuje, u svjetlu suvremene literature, vrijednost njihovih istraživanja. Ona će istovremeno omogućiti da se sagleda kako su braća Seljan bili najplodniji hrvatski putopisci druge polovice 19. i početka 20. stoljeća. Ostavština braće Seljan, kao i njihova istraživanja, koja su interdisciplinarna, te pripadaju geografiji, hidrogeografiji, kartografiji i etnografiji. Taj opus ujedno pruža mnoštvo podataka o životu naših iseljenika. 
Etnografija. Nesvakidašnji susret s kineskom umjetnošću. Izložba Iz kineske prošlosti i sadašnjosti u Etnografskom muzeju u Zagrebu. Izložba iz kineske kulturne prošlosti i sadašnjosti u Etnografskom muzeju u Zagrebu, nesvakidašnji je susret s kineskom umjetnošću u kojoj se ogleda duh, osjećaji i znanje kineskog čovjeka. Ostvarena je suradnja Muzeja sa Sekcijom za orijentalistiku Filološkog društva i povijesnom građom iz privatne kolekcije Vesne Crnolarac, sinologa iz Zagreba, koja je u Kini boravila od 1970. – 1975. godine. Kroz odabrani niz odmjereno raspoređenih eksponata, od terakota iz razdoblja dinastije Tang (7. – 10. st. AD) do suvremene primijenjene umjetnosti (iz posjeda Etnografskog muzeja u Zagrebu od kojih je dio predmeta poklon vlade NR Kine) ogleda se vitalnost ritma, duboki smisao za harmoniju, specifičan način mišljenja i visoki stupanj umjetničke poruke. Izloženi predmeti, i terakote, i lakovi, i porculani, i mobilijar, sadrže osnovnu komponentu kineske umjetnosti sadržanu u prijenosu viđenog svijeta u pojmove i simbole. Trobojne terakote (iz razdoblja Tang), konj, dvorske dame s muzičkim instrumentima, dvorski orkestar, plesačica, prikazane na izložbi ukazuju na nezainteresiranost umjetnika za detalj već za harmoniju. Keramika Tang, po nekima, iskazuje savršenstvo u izradi u cjelokupnoj povijesti Kine. Ona doista predstavlja ekspresiju raspoloženja, prirodu skladno prevedenu u simbole. Snažan podsticaj umjetnosti Kini daje spoj filozofije i religije po usvajanju budizma i njegovu prijenosu u pravu kinesku misao. Kina je imala prvu štampanu knjigu već 868. godine a oko 1000. godine poznati bijeli porculan. Ovdje izložene knjige, iz razdoblja dinastije Sung, nekoliko svitaka na svili, crteža iz razdoblja Čing, kratke poruke pečata s poetskim sadržajima, nose obilježja kineske kaligrafije. Od piktograma transformacijom do ideograma, likovne formule vidljivog svijeta ka simbolima, obilježje je cijele kineske umjetnosti. Posljednjem zlatnom razdoblju kineske tradicionalne umjetnosti, periodu dinastije Čing, pripada najveći dio građe na ovoj izložbi, primjerci porculana, predmeti u laku, žadu i bronci, zlatovezom ukrašene haljine odličnika i visokih činovnika, eksponati koji posjeduju izuzetne likovne kvalitete. Kineska umjetnost u biti vjerna duha meditiranja i mirovanja, unutarnjem ritmu kao sredstvu umjetničkog izražavanja, osiromašena je bez poznavanja jezika simbola koji se nalazi na umjetninama. Stoga ova izložba kao potpuna zbirka, kao poseban pregled jednog segmenta kineske umjetnosti, jer prikazani eksponati sigurno nisu često ni tipični niti najljepši u svojoj vrsti – jest i povod za razmišljanje o estetici kineske umjetnosti. Branka Šulc. 
U Etnografskom muzeju u Zagrebu. Blago kineske umjetnosti. U Etnografskom muzeju u Zagrebu otvara se večeras izložba Iz kineske kulturne prošlosti i sadašnjosti. Gotovo svi izlošci vlasništvo su zagrebačkog sinologa Vesne Crnolatac, koja je pet godina boravka u Kini sabirala znalački umjetničke predmete, prikupivši ujedno i opsežnu dokumentaciju o njima. Tako se, uz Etnografski muzej, kao suorganizator izložbe javlja i Sekcija za orijentalistiku Hrvatskog filološkog društva. Izložba obuhvaća djela izvedena u najrazličitijim materijalima i tehnikama – od dalekog razdoblja Tang do najnovijeg vremena, no najveći dio je iz doba dinastije Čing koje je i posljednje "zlatno razdoblje" kineske tradicionalne umjetnosti. U tom razdoblju kineski porculan stječe slavu i na toj ćemo izložbi naći zbirku izvrsnih primjeraka. Kineska kulturna samostalnost rijetka je pojava u povijesti civilizacije, piše britanski sinolog Swann. Kineska civilizacija razvila se u zatvorenom prostoru i malo je pozajmljivala od drugih kultura – osim od Indije. Davno prije Grka, a o evropskim narodima da i ne govorimo, na Dalekom Istoku razvijaju se kulture čiji kontinuitet traje četiri do pet tisućljeća, a u tom krugu Kina je često bila središte. Zato izložbu, koja nam dolazi u vrijeme jačanja kulturne suradnje s dalekom Kinom, očekujemo s posebnim zanimanjem.
